
佛 说 戒 消 灾 经

吴月支优婆塞支谦译

    闻如是：

    一时，佛在舍卫国。

    尔时有一县皆奉行佛五戒十善，一县界无酿酒者，中有大姓家子欲远贾贩
    ，临行父母语其子言：「汝勤持五戒，奉行十善，慎莫饮酒，犯佛重戒
    。」受戒而行，到他国，见故同学亲友相得欢喜，归出蒲萄酒，欲共饮
    之，辞曰：「吾国土奉佛五戒，无敢犯者，饮酒後生为人愚痴，不值见
    佛，且辞亲行，父母相戒，以酒蒸仍违教犯戒，罪莫大也。知识区区别
    久会同，心虽喜悦，不宜使吾犯戒，违亲教也。」主人言：「吾与卿同
    师，恩则兄弟，吾亲则是子亲，父母相饮，岂可违之，若吾在卿家，必
    顺子亲。」事不获已，乃听饮之，醉卧三日，醒悟心悔惧怖，事讫还家
    ，具首於亲，父母报言：「汝违吾教，加复犯戒，乱法之渐，非孝子也
    ，无得说之。」为国作先，便以所得物逐令出国，无宜留此。子以犯戒
    ，为亲所逐，乃到他国，住客舍家，主人所事三鬼神能作人现对面饮食
    与人语言，主人事之积年疲劳，居财空尽，而家疾病死丧不绝，患厌此
    鬼私共论之，鬼知人意，而患苦之，鬼自相共议，此人财产空讫，正为
    吾人耳，未曾有益，令相厌患，宜求珍宝以施与之，令其心悦，便行盗
    他方国主库藏好宝，积置园中，报言：「汝事吾历年，勤苦甚久，今欲
    福汝，使汝得饶富，此乃快乎？」主人言：「受大神恩。」鬼曰：「汝
    园中有金银，可往取之，方有大福，令得汝愿。」主人欣然入园，见物
    奇异，负挟归舍，辞谢受恩：「明日欲设饮食，愿屈顾下。」施设肴馔
    皆办，鬼神来诣门，见舍卫国人在主人舍，便奔走而去，主人追呼请还
    ：「今设卫供皆已办具，大神既已下顾，委去何为？」神曰：「卿舍尊
    客，吾焉得前。」重复惊走。主人还归坐自思惟：吾舍之中，无有异人
    　　　　，正有此人耳。即出言语，供设所有，极相娱乐，饮食已竟，因问之曰
    　　　　：「卿有何功德於世？有此吾所事神畏子而走。」客具说佛功德五戒十
    善，实犯酒戒，为亲所逐，尚余四戒，故为天神所见营护，卿神不敢当
    之。主人言：「吾虽事此神，久患厌之，今欲奉持佛五戒。」因从客受
    三自归五戒十善，一心精进，不敢懈怠，问佛所在，可得见不。客曰：
    「佛在舍卫国给孤独园中，往立可见。」主人一心到彼，经历一亭，中
    立一女人端正，是　人鬼妇也，男子行路回远，时日逼暮，从女人寄一
    宿，女即报言：「慎勿留此，宜急前去。」男子问曰：「用何等故，将
    有意乎？」女人报曰：「吾已语卿，用复问为？」男子自念：前舍卫国
    人，完佛四戒，我神尚为畏之乃尔，我已受三自归五戒十善，心不懈怠
    ，何畏惧乎！遂自留宿，　人鬼见护戒神徘徊其傍，去亭四十里，一宿
    不归。明日男子进路见鬼所　人骸骨狼籍，衣毛而起，心怖而悔，退自
    思惟：我在本国，家居衣食极快足用，空为此人所化，言佛在舍卫国，
    未睹奇妙，反见骸骨纵横，恶意更生，自念不如还彼女人，将归本土，
    共居如故，不亦乐乎。即时回还至亭所，因从女人复求留宿，女谓男子
    ：「何复还耶？」答曰：「行计不成，故回还耳，复寄一宿。」女言：
    「卿死矣，吾夫是　人鬼，方来不久，卿急去此。」男子不信，遂止不
    去，心更迷惑，　意复生，不复信佛三自归之德、五戒十善之心，天神
    即去无复护之。鬼得来还，女人恐鬼食此男子，哀愍藏之瓮中，鬼闻人
    气谓妇言：「尔得肉耶？吾欲　之。」妇言：「我不行从何得肉？」妇
    问鬼：「卿昨何以不归？」鬼言：「坐汝所为而舍尊客宿令吾见逐。」
    瓮中男子　益恐怖，不复识三自归意。妇言：「何以不得肉乎？」鬼言
    ：「正为汝舍佛弟子，天神逐我出四十里外，露宿震怖，於今不安，故
    不得肉。」妇闻默喜，因问其夫：「佛戒云何悉所奉持？」鬼言：「
    我大饥极，急以肉来，不得问此，此是无上正真之戒，非吾所敢说也。
    」妇言：「为说之，我当与卿肉。」鬼类贪残，欲食无止，妇迫问之，
    因便为说三自归五种戒：一曰慈仁不杀；二曰清信不盗；三曰守贞不
    ；四曰口无妄言；五曰孝顺不醉。鬼初说一戒时妇辄受之，五戒心执口
    诵，男子於瓮中识五戒随受之。天帝释知此二人心自归佛，即选善神五
    十人拥护两人，鬼遂走去。到明日妇问男子怖乎？答曰：「大怖！蒙仁
    者恩，心悟识佛。」妇言男子：「昨日何以回还？」答曰：「吾见新久
    死人骸骨，纵横恐畏，故屈还耳。」妇言：「骨是吾所弃者也，吾本良
    家之女，为鬼所掠，取吾作妻，非穷无诉，今蒙仁恩，得闻佛戒，得离
    此鬼。」妇言：「贤者今欲到何所？」男子报言：「吾欲到舍卫国见佛
    。」妇言：「善哉！吾置本国及父母，随贤者见佛。」便俱前行，逢四
    百九十八人，因相问讯：「诸贤者从何所来，欲到何所？」答曰：「吾
    等从佛所来。」问言：「卿等已得见佛，何为复去？」报言：「佛日说
    经意中罔罔故尚不解，今还本国。」两贤者具说本末，以鬼畏戒，高行
    之人，意乃开解，俱还见佛。

    佛遥见之，则笑，口中五色光出，阿难长跪：「佛不妄笑，将有所说。」

    佛语阿难：「汝见是四百九十八人还不？」对曰：「见之。」佛言：「此
    四百九十八人今得其本师，来见佛者，皆当得道。」

    五百人至佛所前，为佛作礼，一心听经，心开意解，皆作沙门，得阿罗汉
    道。

    佛言：「犯酒戒者，则是客舍主人与此女人累世兄弟也，然此二人是四百
    九十八人前世之师也，凡人求道，要当得其本师及其善友，尔乃解耳。
    」

    佛说经竟，诸比丘皆大欢喜，前为佛作礼而去。

    　回向文
    愿以此功德　庄严佛净土　上报四重恩　下济三涂苦
    普愿尽法界　沈溺诸有情　悉发菩提心　尽此一报身
    同生极乐国

