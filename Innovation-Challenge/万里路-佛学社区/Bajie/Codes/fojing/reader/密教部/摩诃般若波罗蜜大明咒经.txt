
摩诃般若波罗蜜大明咒经

姚秦天竺三藏鸠摩罗什译

    观世音菩萨，行深般若波罗蜜时，照见五阴空，度一切苦厄。
    舍利弗，
    色空故，无恼坏相；
    受空故，无受相；
    想空故，无知相；
    行空故，无作相；
    识空故，无觉相。
    何以故？舍利弗，
    非色异空，非空异色；色即是空，空即是色。
    受、想、行、识，亦复如是。
    舍利弗，是诸法空相，不生、不灭、不垢、不净、不增、不减。
    是空法非过去、非未来、非现在。
    是故空中无色，无受、想、行、识，
    无眼、耳、鼻、舌、身、意，
    无色、声、香、味、触、法，
    无眼界，乃至无意识界，
    无无明，亦无无明尽，
    乃至无老死，亦无老死尽，
    无苦、集、灭、道，
    无智、亦无得，
    以无所得故，菩萨依般若波罗蜜故，心无　碍，
    无　碍故，无有恐怖，远离一切颠倒梦想苦恼，究竟涅盘。
    三世诸佛，依般若波罗蜜故，得阿耨多罗三藐三菩提。
    故知般若波罗蜜，是大明咒、是无上明咒、是无等等明咒，能除一切苦，真实不虚。

    故说般若波罗蜜咒，即说咒曰：
    揭帝揭帝。波罗揭帝。波罗僧揭帝。菩提僧莎呵。

 