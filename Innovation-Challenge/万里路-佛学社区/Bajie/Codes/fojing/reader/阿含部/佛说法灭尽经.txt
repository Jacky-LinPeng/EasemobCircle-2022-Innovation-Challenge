
佛说法灭尽经

    　　闻如是，一时佛在拘夷那竭国，如来三月当般涅盘，

    　　与诸比丘及诸菩萨、无央数众来诣佛所，稽首于地。
    　　世尊寂静，默然无所说，光明不现。 贤者阿难作礼白佛言：

    　　‘世尊！　前後说法，威光独显，今大众会，光更
    　　不现，何故至此？其必有故，愿闻其意。’

    　　佛默不应。如是至三，佛告阿难：
    　　‘吾涅盘後、法欲灭时，五逆浊世魔道兴盛，魔作

    　　沙门坏乱吾道，著俗衣裳、乐好袈裟五色之服，
    　　饮酒□肉、杀生贪味、无有慈心，更相憎嫉。’

    　　‘时有菩萨、辟支、罗汉，精进修德、一切敬待，

    　　人所宗向、教化平等，怜贫念老、鞠育穷厄，恒
    　　以经像令人奉事，作诸功德、志性恩善，不侵害
    　　人，损身济物不自惜己、忍辱仁和。设有是人，
    　　众魔比丘咸共嫉之，诽谤扬恶，摈黜驱遣，不令
    　　得住。’
    　　‘自共於後，不修道德，寺庙空荒、无复修理、转
    　　就毁坏，但贪财物、积聚不散、不作福德，贩卖
    　　奴婢耕田种植，焚烧山林、伤害众生、无有慈心，
    　　奴为比丘、婢为比丘尼，无有道德、淫佚浊乱、
    　　男女不别；令道薄淡皆由斯辈。’
    　　‘或避县官依倚吾道，求作沙门不修戒律，月半月

    　　尽虽名诵戒、厌倦懈怠不欲听闻，抄略前後不肯
    　　尽说，经不诵习，设有读者不识字句、为强言是、
    　　不谘明者，贡高求名，虚显雅步以为荣冀、望人
    　　供养。’
    　　‘众魔比丘，命终之後，精神当堕无择地狱、五逆

    　　罪中，饿鬼畜生靡不经历，□河沙劫罪尽乃出，
    　　生在边国无三宝处’
    　　‘法欲灭时，女人精进恒作功德，男子懈慢不用法

    　　语，眼见沙门如视粪土无有信心。’
    　　‘法将殄没，登尔之时，诸天泣泪，水旱不调五谷

    　　不熟，疫气流行死亡者众，人民勤苦、县官计克，
    　　不顺道理、皆思乐乱，恶人转多如海中沙，善者
    　　甚少若一若二。’
    　　‘劫欲尽故，日月转短、人命转促，四十头白，男

    　　子淫佚、精尽夭命、或寿六十，男子寿短，女子
    　　寿长、七八九十或至百岁。
    　　‘大水忽起、卒至无期，世人不信、故为有常，众

    　　生杂类、不问豪贱，没溺浮漂、鱼鳖食□。’

    　　‘时有菩萨、辟支、罗汉，众魔驱逐、不预众会，

    　　三乘入山福德之地，恬泊自守以为欣快、寿命延
    　　长，诸天护卫月光出世，得相遭值共兴吾道，五
    　　十二岁首楞严经、般舟三昧先化灭去，十二部经
    　　寻後复灭，尽不复现、不见文字，沙门袈裟自然
    　　变白。’
    　　‘吾法灭时，譬如油灯临欲灭时，光明更盛，於是

    　　便灭；吾法灭时，亦如灯灭，自此之後，难可数
    　　说。’
    　　‘如是之後数千万岁，弥勒当下世间作佛，天下泰

    　　平、毒气全消，雨润和适、五谷滋茂、树木长大，
    　　人长八丈、皆寿八万四千岁，众生得度不可称计。’

    　　贤者阿难作礼白佛
    　　‘当何名斯经？云何奉持？’
    　　佛言：
    　　‘阿难！此经名为法灭尽，宣告一切宜令分别，功
    　　德无量不可称计。’
    　　四部弟子闻经悲惨惆怅，皆发无上圣真道意，悉为

    　　佛作礼而去。

