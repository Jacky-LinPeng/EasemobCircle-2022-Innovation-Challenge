
萨昙分陀利经一卷

失译人名今附西晋录

    　闻如是。佛在罗阅只耆　崛山中。与大比丘
    　众四万二千人俱。三慢陀[台-台+　]陀文殊师利菩
    　萨等。八万四千人。弥勒菩萨等。拔陀劫中千
    　人。释王等。与忉利诸天不可复计。梵王。与诸
    　梵不可复计。阿　世王。与阎浮提人王众多
    　不可复计。佛在四辈弟子比丘比丘尼优婆
    　塞优婆夷中。说萨昙分陀利(汉言法华)佛说无央数
    　偈。是时七宝浮图。涌从地出上至梵天。浮图
    　中央。有七宝大讲堂。悬幢幡华盖。名香清洁。
    　姝好讲堂中有金床。床上有坐佛。字抱休
    　罗兰。(汉言大宝)叹释迦文佛言。善哉善哉。我般泥
    　洹已来过恒边沙劫。恒边沙佛刹。止於空
    　中。恒边沙佛以过去。我历尔所劫。初不还彼
    　刹。我见释迦文佛。精进求佛道。用人民故。布
    　施无厌足。不惜手不惜眼不惜头。不惜妻子
    　象马车乘。不惜珍宝。无有贪爱心。我故来出。
    　欲供养释迦文佛并度诸下劣。愿释迦文佛
    　坐我金床。更说萨昙分陀利经。於是释迦文
    　佛。上讲堂就於金床而坐便说萨昙分陀利
    　经。复说无央数偈言
    　 闻乐宝佛 知名字者 不畏生死
    　 不复勤苦 闻药王佛 知字名者
    　 不得愈病 自识宿命
    　於是释迦文佛。说无央数阿僧只劫。复说无
    　央数阿僧只劫。我行菩萨道时。求索萨昙分
    　陀利经。布施与人。在所求索。饭食衣被七宝
    　妻子。初无爱恋心。我为有国王时。是世极长
    　寿。我便立太子。为王弃国事。挝鼓摇铃自
    　身言。谁欲持我作奴者。我求索萨昙分陀利
    　经。我欲行供养。时有一婆罗门语我言。与我
    　作奴来。我有萨昙分陀利经。我便随婆罗门
    　去一心作奴。汲水扫地采花果。饮食婆罗
    　门。千岁不懈息。佛於是说偈言
    　 挝鼓摇铃愿 自　言谁欲
    　 持我作奴者 我欲行供养
    　 奴心善意行
    　佛言。是时王者。我身是也。时婆罗门者。调达
    　是。谁恩令我得满六波罗蜜者。三十二相八
    　十种好。皆是调达福恩。调达是我善师。善
    　师恩令我得满六波罗蜜。三十二相八十种
    　好。威神尊贵度脱十方。一切皆是调达恩。调
    　达却後阿僧只劫。当得作佛。号名提和罗耶
    　(汉言天王佛)当得十种力三十二相八十种好。天
    　王佛国。名提和越(汉言天地国)天王佛。当为人民
    　说法。尽劫不懈止。第一说法。当度恒边沙人
    　得罗汉道。恒边沙人辟支佛道。恒边沙人发
    　阿耨多罗三藐三菩提心。尔时天王佛寿二
    　十劫。乃般泥洹後。法住二十劫。天王佛般
    　泥洹後。不散舍利。起作一七宝塔。广六十里。
    　长八十里。一切阎浮人。悉往供养佛舍利。是
    　时无央数人得罗汉道。无央数人发辟支佛
    　心。无央数人发阿耨多罗三藐三菩提心。善
    　男子善女人。闻是法华之经。信不诽谤。除灭
    　过去当来罪。闭三恶道门。开三善道门。生天
    　上常第一。生人中常第一。生十方佛前。自然
    　七宝莲华中化生
    　於是下方佛所从菩萨。名般若拘。自白其佛。
    　早还本土。释迦文佛谓般若拘。我有菩萨字
    　文殊师利。可与相见乃还本土。即时文殊师
    　利。从沙曷龙王池中涌出。坐大莲华。华如
    　车轮。其华千叶。从诸菩萨其数甚多。文殊师
    　利下大莲华。为二佛作礼。还与般若拘菩萨
    　相问讯。般若拘问文殊。所入池中度云何数
    　多少。文殊答曰。其数甚多无能计者。若当口
    　说非心所信。自当有证。其池即时涌华从下
    　而出。尽是池中一切所散。本发菩萨心者。其
    　华在空中。但说摩诃衍事。本发声闻者。其华
    　在空中。但说断生死事。文殊师利见华如是。
    　以偈答般若拘菩萨言。以仁者之意。自分别
    　其数。般若拘菩萨复问文殊师利。说何等法
    　所度乃尔。文殊答曰。於是池中。但说萨昙
    　分陀利。般若拘复问。其法甚尊无能及者。为
    　有便可得佛者不。文殊答曰。沙曷龙王有女
    　年八岁。智慧甚大意愿不轻。便可得佛。般若
    　拘菩萨谓文殊师利言。我见仁者之师。求佛
    　勤苦积累功德。劫数甚多。不信此女便可得
    　佛。池中有女即时涌出　佛三匝叉手而白
    　佛言。佛相好端正功德巍巍。为诸天所奉。为
    　一切龙鬼神人民萨和萨所敬。所说法甚尊。
    　今我立愿。便欲得佛。舍利弗即谓女。虽发是
    　愿佛不可得。又汝女。行积功累。行未应菩
    　萨。女自持一摩尼珠。其价当一大国。女疾过
    　与佛。佛亦疾受。女谓舍利弗及般若拘菩萨。
    　我与佛珠为迟疾。答曰。甚疾。女复言。佛受我
    　珠为迟疾。答曰。甚疾。女言。我与佛珠为迟。
    　佛受我珠复迟。我今取佛疾。於是即时女身
    　变为菩萨众会皆惊。即变为佛身。相种好
    　皆具足。国土弟子如佛所为。一切众会天龙
    　鬼神无央数人。皆发无上正真道意。三千大
    　千国土六反震动。三万须陀洹。得阿惟越致
    　萨昙分陀利经一卷子书