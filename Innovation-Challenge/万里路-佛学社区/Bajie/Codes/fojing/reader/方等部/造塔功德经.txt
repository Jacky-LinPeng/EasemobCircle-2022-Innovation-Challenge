
佛 说 造 塔 功 德
经

大唐中天竺三藏法师地婆诃罗唐言日照
译

    　　如是我闻： 一时佛在忉利天宫白玉座上，与大比丘大菩萨等，及彼天主无量众俱。

    　　时彼大梵天王、那罗延天、大自在及五乾闼婆王等，各与眷属俱来至
    　　佛所，欲问如来造塔之法，及塔所生功德之量。会中有菩萨名观世音，
    　　　知其意，即从座起，偏袒右肩、右膝著地、合掌向佛，而作是言：「世
    　　　尊！今此诸天乾闼婆等故来至此，欲请如来造塔之法，及塔所生功德之
    　　　量唯愿世尊为彼解说，利益一切无量众生。」

    　　　尔时，世尊告观世音菩萨言：「随所在方未有塔处，能於其中建立之
    　　　者，其状高妙，出过三界，乃至小如庵罗果，所有表刹上至梵天；乃至
    　　　小犹如针等，所有轮盖覆彼大千；乃至小犹如枣叶，於彼塔内，藏掩如
    　　　来所有舍利、发、牙、髭、爪，下至一分；或置如来所有法藏十二部经
    　　，下至一四句偈。其人功德，如彼梵天，命终之後，生於梵世。於彼寿
    　　　尽，生五净居，与彼诸天等无有异。善男子！如我所说如是之事，是彼
    　　　塔量功德之因缘。汝诸天等应当修学。」

    　　　尔时，观世音菩萨复白佛言：「世尊！如向所说，安置舍利，及以法
    　　藏，我已受持，不审如来四句之义，唯愿为我分别演说。」

    　　　尔时，世尊说是偈言：「
    　　　　　　『诸法因缘生　我说是因缘
    　　因缘尽故灭　我作如是说』
    　　善男子！如是偈义，名佛法身，汝当书写，置彼塔内。何以故？一切因
    　　缘及所生法性空寂故。是故我说名为法身。若有众生解了如是因缘之义
    　　，当知是人即为见佛。」
    　　　尔时，观世音菩萨及彼诸天、一切大众乾闼婆等，闻佛所说，皆大欢
    　　喜，信受奉行。
    　　　回向文
    　　愿以此功德　庄严佛净土　上报四重恩　下济三涂苦
    　　普愿尽法界　沈溺诸有情　悉发菩提心　尽此一报身
    　　同生极乐国


