
佛 说 盂 兰 盆 经

西晋三藏法师竺法护 译

    　　闻如是: 一时佛在舍卫国只树给孤独园。大目犍连始得六通，欲度父母，报乳哺之
    　　恩。即以道眼观视世间，见其亡母生饿鬼中，不见饮食，皮骨连立。目连
    　　悲哀，即以钵盛饭，往饷其母，母得钵饭，即以左手障钵，右手搏食，食
    　　未入口，化成火炭，遂不得食。目连大叫，悲号涕泣，驰还白佛，具陈如
    　　此。
    　　　佛言：「汝母罪根深结，非汝一人力所奈何。汝虽孝顺，声动天地、天神
    　　　地只、邪魔外道、道士四天王神，亦不能奈何。当须十方众僧威神之力乃
    　　　得解脱。吾今当说救济之法，令一切难皆离忧苦。」

    　　　佛告目连：「十方众生，七月十五日，僧自恣时，当为七世父母及现在父
    　　　母厄难中者，具饭、百味五果、汲灌盆器、香油锭烛、床敷卧具、尽世甘
    　　　美以著盆中，供养十方大德众僧。当此之日，一切圣众，或在山间禅定、
    　　　或得四道果、或在树下经行、或六通自在教化声闻缘觉、或十地菩萨大人
    　　　，权现比丘，在大众中，皆同一心，受钵和罗饭，具清净戒，圣众之道，
    　　　其德汪洋。其有供养此等自恣僧者，现世父母、六亲眷属，得出三涂之苦
    　　　应时解脱，衣食自然；若父母现在者，福乐百年；若七世父母生天，自在
    　　　化生，入天华光。」
    　　　时佛敕十方众僧，皆先为施主家咒愿，愿七世父母行禅定意，然後受食。
    　　　初受食时，先安在佛前，塔寺中佛前，众僧咒愿竟，便自受食。

    　　　时目连比丘及大菩萨众皆大欢喜，目连悲啼泣声释然除灭。

    　　　时目连母即於是日，得脱一劫饿鬼之苦。

    　　　目连复白佛言：「弟子所生母，得蒙三宝功德之力，众僧威神力故。若未
    　　　来世，一切佛弟子，亦应奉盂兰盆，救度现在父母，乃至七世父母，可为
    　　　尔否？」
    　　　佛言：「大善快问！我正欲说，汝今复问。善男子！若比丘比丘尼、国王
    　　　太子、大臣宰相、三公百官、万民庶人，行慈孝者，皆应先为所生现在父
    　　　母、过去七世父母，於七月十五日，佛欢喜日，僧自恣日，以百味饭食，
    　　　安盂兰盆中，施十方自恣僧，愿使现在父母，寿命百年无病、无一切苦恼
    　　　之患，乃至七世父母离恶鬼苦，生人天中，福乐无极。是佛弟子修孝顺者
    　　　，应念念中，常忆父母，乃至七世父母。年年七月十五日，常以孝慈，忆
    　　　所生父母，为作盂兰盆，施佛及僧，以报父母长养慈爱之恩。若一切佛弟
    　　　子，应常奉持是法。」
    　　　时目连比丘、四辈弟子，欢喜奉行。
    　　　回向文
    　　愿以此功德　庄严佛净土　上报四重恩　下济三涂苦
    　　普愿尽法界　沈溺诸有情　悉发菩提心　尽此一报身
    　　同生极乐国


