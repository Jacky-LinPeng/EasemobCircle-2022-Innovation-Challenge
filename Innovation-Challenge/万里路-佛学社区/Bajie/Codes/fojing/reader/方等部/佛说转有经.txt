
佛 说 转 有 经

元魏天竺三藏佛陀扇多译

    　　如是我闻： 一时婆伽婆住王舍城迦兰陀竹林，大比丘众之所围绕，一千二百五十人俱
    　　，菩萨摩诃萨无量无边。
    　　尔时摩伽陀王频婆娑罗出王舍城，往至迦兰陀竹林住处，到佛所已，头面
    　　礼足，　佛三匝，却坐一面。
    　　尔时如来知频婆娑罗王坐一面已，告言：「大王！譬如有人於睡梦中，共
    　　　彼女宝行於欲事，彼人觉已忆彼女宝，大王於意云何？梦中女实为是有
    　　　不？」王即答言：「不也，世尊！」复问王言：「大王！於意云何？彼
    　　人若执梦中女者，是黠慧不？」王即答言：「不也，世尊！何以故，彼
    　　梦中女毕竟无故，云何而有境界欲事，彼人徒劳。」佛言：「大王！如
    　　是一切愚痴凡夫，以不曾闻佛正法故，眼见诸色，悦豫於心，即执为实
    　　，以执著故则有系缚，以系缚故则有染著，以染著故则生贪欲瞠痴等业
    　　，若身若口若意等业，然彼身业所作即灭，灭已不依东方而住，如是不
    　　依南西北方上下而住，随命终时，转彼有识而现後心。大王！彼识不坏
    　　，随业尽处彼业能现，亦如睡梦觉时女宝。如是大王！最後灭识而生後
    　　识，或在地狱、或在饿鬼、或在畜生、或阿修罗、或人或天，彼最後识
    　　取最後生，识顺彼生，如是心识随业所受，然无有法，从此世间至彼世
    　　间而受生也。大王！灭後识心是名为灭，是初心识如托生者，是彼後生
    　　。大王！转後识时，彼法实不从彼处来而至於此，初识生已亦无所至。
    　　何以故？法性相故。大王！最初识心是後识空，业是业空，生是生空，
    　　最初心识是初识空，所生之处是生处空，而於彼处不失业果。大王！最
    　　後生识於彼即灭，後不断心，识心顺行随在何处，所受业报即往受故。
    　　」
    　　尔时世尊，而说偈言：「
    　　善逝後说时　所有诸言语　皆是假名说　假名想住故
    　　离於言语法　而无有可说　随所有言说　而说彼诸法
    　　彼不在於彼　法眼见无色　所言见色者　世间执著故
    　　说世法为实　无而和合见　是如来所说　是名方便地
    　　若为真实说　眼则不见色　意不知诸法　此是最秘密
    　　世间我慢说　名本空无名　一切法无名　而以假名说」

    　　说此法门时，频婆娑罗王及诸大众、人天龙神、乾闼婆等，闻佛所说，皆
    　　　大欢善，信受奉行。
    　　　回向文
    　　愿以此功德　庄严佛净土　上报四重恩　下济三涂苦
    　　普愿尽法界　沈溺诸有情　悉发菩提心　尽此一报身
    　　同生极乐国


