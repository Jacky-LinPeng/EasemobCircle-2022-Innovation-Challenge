
佛说大乘稻秆经

［注一］敦煌本

    　　如是我闻：一时，薄伽梵，住王舍城耆　堀山，与大比丘众千二百五十人，及诸菩萨摩
    　　诃萨俱。 尔时，具寿舍利子，往弥勒菩摩诃萨经行之处；到已，共相慰问，俱坐盘陀石上。
    　　是时具寿舍利子，向弥勒菩萨摩诃萨，作如是言：「弥勒！今日世尊观见稻秆，告诸比
    　　丘，作如是说：『诸比丘！若见因缘，彼即见法；若见於法，即能见佛。』作是语已，
    　　默然无言。弥勒！善逝何故作如是说？其事云何？何者因缘？何者是法？何者是佛？云
    　　何见因缘即能见法？云何见法即能见佛？」作是语已。

    　　弥勒菩萨摩诃萨，答具寿舍利子言：「今佛、法王、正遍知，告诸比丘：若见因缘
    　　即能见法，若见於法即能见佛者。
    　　此中，何者是因缘？言因缘者，此有故彼有，此生故彼生。所谓：无明缘行；行缘
    　　识；识缘名色；名色缘六入；六入缘触；触缘受；受缘爱；爱缘取；取缘有；有缘生；
    　　生缘老死，愁、叹、苦、忧、恼而得生起；如是唯生纯极大苦之聚。此中，无明灭故行
    　　灭；行灭故识灭；识灭故名色灭；名色灭故六入灭；六入灭故触灭；触灭故受灭；受灭
    　　故爱灭；爱灭故取灭；取灭故有灭；有灭故生灭；生灭故老、死、愁、叹、苦、忧、恼
    　　得灭；如是唯灭纯极大苦之聚。
    　　此是世尊所说因缘之法。
    　　何者是法？所谓八圣道支，正见、正思惟、正语、正业、正命、正精进、正念、正
    　　定，此是八圣道；果，及涅盘：世尊所说，名之为法［注二］。

    　　何者是佛？所谓：知一切法者，名之为佛。以彼慧眼及法身，能见作菩提、学、无
    　　学法故。
    　　云何见因缘？如佛所说，若能见因缘之法：常、无寿、离寿、如实性、无错谬性、
    　　无生、无起、无作、无为、无障碍、无境界、寂静、无畏、无侵夺、不寂静相者，是也
    　　。若能如是，於法亦见：常、无寿、离寿、如实性、无错谬性、无生、无起、无作、无
    　　为、无障碍、无境界、寂静、无畏、无侵夺、不寂静相者。得正智故，能悟胜法，以无
    　　上法身而见於佛。
    　　间曰：何故名因缘？答曰：有因有缘，名为因缘，非无因、无缘故，是故名为因缘
    　　之法。世尊略说因缘之相：彼缘生果，如来出现、若不出现，法性常住。乃至法性、法
    　　住性、法定性、与因缘相应性、真如性、无错谬性、无变异性、真实性、实际性、不虚
    　　妄性、不颠倒性等，作如是说。
    　　此因缘法，以其二种而得生起。云何为二？所谓因相应、缘相应。彼复有二：谓外
    　　及内。
    　　此中何者是外因缘法因相应？所谓：从种生芽；从芽生叶；从叶生茎；从茎生节；
    　　从节生穗；从穗生花；从花生实。若无有种，芽即不生，乃至若无有花，实亦不生；有
    　　种芽生，如是有花，实亦得生。彼种亦不作是念：我能生芽；芽亦不作是念：我从种生
    　　；乃至花亦不作是念：我能生实；实亦不作是念：我从花生。虽然［注三］；有种故而
    　　芽得生，如是有花故，实即而能成就。应如是观：外因缘法因相应义。

    　　应云何观：外因缘法缘相应义？谓六界和合故。以何六界和合？所谓地、水、火、
    　　风、空时界等和合，外因缘法而得生起。应如是观：外因缘法缘相应义。

    　　地界者，能持於种。水界者，润渍於种。火界者，能暖於种。风界者，动摇於种。
    　　空界者，不障於种。时，则能变种子。若无此众缘，种则不能而生於芽；若外地界无不
    　　具足，如是乃至水、火、风、空、时等，无不具足，一切和合，种子灭时而芽得生。

    　　此中，地界不作是念：我能任持种子；如是水界亦不作是念：我能润渍於种；火界
    　　亦不作是念：我能暖於种子；风界亦不作是念：我能动摇於种；空界亦不作是念：我能
    　　不障於种；时亦不作是念：我能变於种子；种子亦不作是念：我能生芽［注四］；芽亦
    　　不作是念：我今从此众缘而生。虽然；有此众缘，而种灭时，芽即得生。如是有花之时
    　　，实即得生。
    　　彼芽亦非自作，亦非他作，非自、他俱作，非自在作，亦非时变，非自性生，亦无
    　　因而生。虽然；地、水、火、风、空、时界等和合，种灭之时而芽得生。

    　　是故应如是观：外因缘法缘相应义。
    　　应以五种观彼外缘法。何等为五？不常；不断；不移；从於小因而生大果；与彼相
    　　似。
    　　云何不常？为芽与种，各别异故。彼芽非种：非种坏时而芽得生，亦非不灭而得生
    　　起；种坏之时而芽得生，是故不常［注五］。云何不断？非过去种坏而生於芽，亦非不
    　　灭而得生起。种子亦坏，当尔之时，如秤高下而芽得生，是故不断［注六］。云何不移
    　　？芽与种别，芽非种故，是故不移。云何小因而生大果？从小种子而生大果，是故从於
    　　小因而生大果。云何与彼相似？如所植种，生彼果故，是故与彼相似。是以五种观外因
    　　缘之法。
    　　如是内因缘法，亦以二种而得生起。云何为二？所谓：因相应、缘相应。

    　　何者是内因缘法因相应义？所谓：始从无明缘行，乃至生缘老死。若无明不生，行
    　　亦不有；乃至若无有生，老死非有。如是有无明故，行乃得生；乃至有生故，老死得有
    　　。无明亦不作是念：我能生行；行亦不作是念：我从无明而生；乃至生亦不作是念：我
    　　能生於老死；老死亦不作是念：我从生有。虽然；有无明故，行乃得生，如是有生故，
    　　老死得有。是故应如是观：内因缘法因相应义。

    　　应云何观：内因缘法缘相应事？为六界和合故。以何六界和合？所谓地、水、火、
    　　风、空、识界等和合故，应如是观：内因缘法缘相应事。

    　　何者是内因缘法地界之相？为此身中作坚硬者，名为地界；为令此身而聚集者，名
    　　为水界；能消身所食、饮、嚼　者，名为火界；为此身中，作内外出、入息者，名为风
    　　界；为此身中，作虚通者，名为空界；五识身相应及有漏意识，犹如束芦，能成就此身
    　　名色芽者，名为识界。若无此众缘，身则不生。若内地界，无不具足，如是乃至水、火
    　　、风、空、识界等，无不具足，一切和合，身即得生。

    　　彼地界亦不作是念：我能而作身中坚硬之事；水界亦不作是念：我能为身而作聚集
    　　；火界亦不作念：我能而消身所食、饮、嚼　之事；风界亦不作念：我能作内外出、入
    　　息；空界亦不作念：我能而作身中虚通之事；识界亦不作念：我能成就此身名色之芽；
    　　身亦不作是念：我从此众缘而生。虽然；有此众缘之时，身即得生。

    　　彼地界，亦非是我；非是众生；非命者；非生者；非儒童；非作者；非男；非女；
    　　非黄门；非自在；非我所；亦非余等。如是乃至水界、火界、风界、空界、识界，亦非
    　　是我；非是众生；非命者；非生者；非儒童；非作者；非男；非女；非黄门；非自在；
    　　非我所；亦非余等。
    　　何者是无明？於此六界，起於一想、一合想、常想、坚牢想、不坏想、安乐想、众
    　　生、命、生者、养育、士夫、人、儒童、作者、我、我所想等，及余种种无知，此是无
    　　明。
    　　有无明故，於诸境界起贪、瞠、痴。於诸境界起贪、瞠、痴者，此是无明缘行；而
    　　於诸事能了别者，名之为识；与识俱生四取蕴者［注七］，此是名色；依名色诸根，名
    　　为六入；三法和合［注八］，名之为触；觉受触者，名之为受；於受贪著，名之为爱；
    　　增长爱者，名之为取；从取而生，能生业者，名之为有；而从彼因所生之蕴，名之为生
    　　；生已，蕴成熟者，名之为老；老已；蕴灭坏者，名之为死；临终之时，内具贪著及热
    　　恼者，名之为愁；从愁而生诸言辞者，名之为叹；五识身受苦者，名之为苦；作意意识
    　　受诸苦者，名之为忧；具如是等及随烦恼者，名之为恼。

    　　大黑　故，故名无明；造作故，名诸行；了别故，名识；相依故，名名色；为生门
    　　故，名六入；触故，名触；受故，名受；渴故，名爱；取故，名取；生後有故，名有；
    　　生蕴故，名生；蕴熟故；名老；蕴坏故，名死；愁故，名愁；叹故，名叹；恼身故，名
    　　苦；恼心故，名忧；烦恼故，名恼。
    　　复次，不了真性，颠倒无知，名为无明。如是有无明故，能成三行，所谓：福行、
    　　罪行、不动行。从於福行而生福行识者，此是无明缘行；从於罪行而生罪行识者，此则
    　　名为行缘识；从於不动行而生不动行识者，此则名为识缘名色。名色增长故，从六入门
    　　中能成事者，此是名色缘六入；从於六入而生六聚触者，此是六入缘触；从於所触而生
    　　彼受者，此则名为触缘受；了别受已，而生染爱耽著者，此则名为受缘爱；知己，而生
    　　染爱耽著故，不欲远离好色及於安乐，而生愿乐者，此是爱缘取；生愿乐已，从身、口
    　　、意造後有业者，此是取缘有；从於彼业所生蕴者，此是有缘生；生已，诸蕴成熟及灭
    　　坏者，此则名为生缘老死。
    　　是故彼因缘十二支法，互相为因，互相为缘，非常、非无常、非有为、非无为、非
    　　无因、非无缘、非有受、非尽法、非坏法、非灭法；从无始已来，如暴流水而无断绝。

    　　虽然，此因缘十二支法，互相为因，互相为缘，非常、非无常、非有为、非无为、
    　　非无因、非无缘、非有受、非尽法、非坏法、非灭法，从无始已来，如暴流水而无断绝
    　　；有其四支，能摄十二因缘之法［注九］。云何为四？所谓无明、爱、业、识。识者，
    　　以种子性为因；业者，以田性为因；无明及爱，以烦恼性为因。此中业及烦恼，能生种
    　　子之识；业则能作种子识田；爱则能润种子之识；无明能殖种子之识。若无此众缘，种
    　　子之识而不能成。
    　　彼业亦不作念：我今能作种子识田；爱亦不作念：我今能润於种子之识；无明亦不
    　　作念：我今能殖种子之识：彼种子识亦不作念：我今从此众缘而生。虽然；种子之识，
    　　依彼业田，及爱所润，无明粪壤所生之处，入於母胎，能生名色之芽。

    　　彼名色芽亦非自作，亦非他作，非自他俱作，非自在化，亦非时变，非自性生，非
    　　假作者，亦非无因而生。虽然，父母和合时，及余缘和合之时，无我之法，无我我所，
    　　犹如虚空。彼诸幻法，因及众缘无不具足故，依彼生处，入於母胎，则能成就执受种子
    　　之识、名色之芽。
    　　如眼识生时，若具五缘而则得生。云何为五？所谓：依眼、色、明、空，依作意故
    　　，眼识得生。此中，眼则能作眼识所依；色则能作眼识之境；明则能为显现之事；空则
    　　能为不障之事；作意能为思想之事。若无此众缘，眼识不生。若内入眼，无不具足；如
    　　是乃至色、明、空作意，无不具足，一切和合之时，眼识得生。

    　　彼眼亦不作是念：我今能为眼识所依；色亦不念：我今能作眼识之境；明亦不作念
    　　：我今能作眼识显现之事；空亦不作念：我今能为眼识不障之事；作意亦不作念：我今
    　　能为眼识所思；彼眼识亦不作念：我是从此众缘而有。虽然；有此众缘，眼识得生。乃
    　　至诸余根等，随类知之。
    　　如是，无有少法而从此世移至他世。虽然；因及众缘无不具足故，业果亦现。譬如
    　　明镜之中，现其面像。虽彼面像，不移镜中，因及众缘无不具足故，面像亦现。

    　　如是，无有少许从於此灭，生其余处。因及众缘无不具足故，业果亦现。譬如月轮
    　　，从此四万二千由旬而行。彼月轮形像，现其有水小器中者，彼月轮亦不从彼移至於有
    　　水之器。虽然；因及众缘无不具足故，月轮亦现。

    　　如是，无有少许从於此灭而生余处。因及众缘无不具足故，业果亦现。譬如其火，
    　　因及众缘若不具足，而不能燃；因及众缘具足之时，乃可得燃。

    　　如是无我之法，无我我所，犹如虚空。依彼幻法，因及众缘无不具足故，所生之处
    　　入於母胎，则成就种子之识、业、及烦恼所生名色之芽。是故应如是观：内因缘法缘相
    　　应事。
    　　应以五种，观内因缘之法。云何为五？不常；不断；不移；从於小因而生大果；与
    　　彼相似。
    　　云何不常？所谓：彼後灭蕴，与彼生分各异，为後灭蕴非生分故；彼後灭蕴亦灭，
    　　生分亦得现故，是故不常 [ 注十 ]。
    　　云何不断？非依後灭蕴灭坏之时，生分得有，亦
    　　非不灭；彼後灭蕴亦灭，当尔之时，生分之蕴，如秤高下而得生故，是故不断［注十一
    　　］。云何不移？为诸有情，从非众同分处，能生众同分处故，是故不移［注十二］。云
    　　何从於小因而生大果？作於小业，感大异熟，是故从於小因而生大果。如所作因，感彼
    　　果故：与彼相似。是故应以五种观因缘之法。

    　　尊者舍利子！若复有人，能以正智，常观如来所说因缘之法：无寿、离寿、如实性
    　　、无错谬性、无生、无起、无作、无为、无障碍、无境界、寂静、无畏、无侵夺、无尽
    　　、不寂静相［注十三］、不有、虚诳、无坚实、如病、如痈、如箭、过失、无常、苦、
    　　空、无我者。我於过去而有生耶？而无生耶？而不分别过去之际。於未来世，生於何处
    　　？亦不分别未来之际。此是何耶？此复云何？而作何物？此诸有情，从何而来？从於此
    　　灭而生何处？亦不分别现在之有。
    　　复能灭於世间沙门、婆罗门不同诸见，所谓：我见、众生见、寿者见、人见、希有
    　　见、吉祥见、开合之见，善了知故。如多罗树，明了断除诸根栽已；於未来世，证得无
    　　生无灭之法［注十五］。
    　　尊者舍利子！若复有人，具足如是无生法忍，善能了别此因缘法者，如来、应供、
    　　正遍知、明行足、善逝、世间解、无上士调御丈夫、天人师、佛、世尊，即与授阿耨多
    　　罗三藐三菩提记。」
    　　尔时，弥勒菩萨摩诃萨说是语已，舍利子及一切世间天、人、阿修罗、犍闼婆等，
    　　闻弥勒菩萨摩诃萨所说之法，信受奉行。
    　　　　　　　　　　　　　　　　　　　　　　　　　　　　　　　佛说大乘稻秆经　终

    　　《》
    　　注一：本经以《敦煌本》为底本，并参校《大正藏》、《佛教大藏经》。其异译本有四
    　　　　　种：
    　　（一）佛说稻芋经　阙译附《东晋录》（《大正藏》１６册八一六页、《佛教大藏
    　　　　　　　经》１２册二七三页）
    　　　　（二）慈氏菩萨所说大乘缘生稻　喻经　唐不空三藏译（同上　八一九页、《佛教
    　　　　　　　大藏经》５３册一四二二页）
    　　（三）大乘舍黎娑担摩经　宋施护译（同上　八二一页、《佛教大藏经》１２册二
    　　　　　　　六七页）
    　　（四）了本生死经　吴支谦译（同上　八一五页、《佛教大藏经》１２册二七Ｏ页
    　　　　　　　）
    　　宋本、宫本「芋」字作「芊」（音「干」），元本、明本作「秆」。又「　」字通
    　　　　「秆」，禾茎也。［中华大子典］
    　　注二：唐译此句译作：「云何是法？如来略说八支圣道，困得涅盘，是名为法。」

    　　注三：唐译此句译作：「然有种子故生芽，乃至有花生果　　　」

    　　注四：唐译此句译作：「其种子亦不作是：我从众缘而得生芽。」

    　　注五：唐译此句译作：「云何不常？种子、芽异故。不即是种是芽，亦不以坏种而生，
    　　　　　芽实经种坏故而生。以种坏芽生，故名不常。」

    　　注六：《入中译论》解释此处经意云：「虽举是喻，然非说他生，亦非说自相生。」又
    　　　　　云：「是为显示同时缘起，无诸分别如幻事故。」以是当知：前破二种作用同时
    　　　　　者，是破有自相之作用，非总破二种作用同时。後示经中如秤高下之喻，必显指
    　　　　　二种作用分别如幻事故同时而有。
    　　注七：《菩提道次第广论》抉择经意云：「名色中名者，谓受、想、行、识非色四蕴。
    　　　　　色者若生无色，唯有色种而无实色。除此，余位羯蓝等色。」

    　　注八：《俱舍论》云：「谓根、境、识和合生。」

    　　注九：从「此则名为生缘老死。」之後，唐译本译作：
    　　　　　「如是名为十二缘生，迭互为因，不常、不造作、无思，亦无缘生、无尽法、无
    　　　　　离欲法、无灭法；无始来，流转不间断，随转如河驶流。设使缘生不间断，随转
    　　　　　如河驶流。是十二支缘生，四支和合而作转因　　　」

    　　注十：唐译此句译作：「云何不常？从此边蕴死，於余处边蕴生。非即死边蕴是彼生边
    　　　　　蕴；然死边蕴灭，於彼生蕴起，是故不常。」

    　　注十一：参见注六。
    　　注十二：唐译作：「云何不移转？然於异类转生，名不移转。」请参见注六。

    　　注十三：唐译译作：「如幻」。第二八页第七行及第十行「不寂静相」，文意亦复如是
    　　　　　　！
    　　注十四：「痈」，音「雍」。由血行不良而生之疮毒；大而浅者为痈，深者为疽。［辞
    　　　　　　源］
    　　注十五：唐译译作：
    　　　　　　「如断多罗树，无所有性，入於胜义，於诸趣长时悟不生不灭，得成就忍，广
    　　　　　　作无边利乐有情事。若有善男子、善女人，於此经中，若须臾顷：审谛、观察
    　　　　　　缘生义理者，即能顿灭无始时来极重业障，广集福德，智慧通达，永断邪见，
    　　　　　　说法无畏。」


