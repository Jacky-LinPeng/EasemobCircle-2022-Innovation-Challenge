
佛 说 右 绕 佛 塔
功 德 经

大同于阗国三藏沙门实叉难陀等奉制译

    　　如是我闻： 一时佛在舍卫国只树给孤独园，与大比丘僧及余无量众俱，前後围绕。

    　　尔时，长老舍利弗即从座起，偏袒右肩、右膝著地、合掌向佛，以偈请曰：
    　　「大威德世尊！愿为我等说，右绕於佛塔，所得之果报。」

    　　尔时，世尊以偈答曰：「
    　　右绕於佛塔　所得诸功德　我今说少分　汝等咸善听
    　　　 一切诸天龙　夜叉鬼神等　皆亲近供养
    　　斯由右绕塔
    　　　 在在所生处　远离於八难　常生无难处
    　　斯由右绕塔
    　　於一切生处　念慧常无失　具足妙色相
    　　斯由右绕塔
    　　往来天人中 福命悉长远 常获大名称
    　　斯由右绕塔
    　　在於阎浮提 常生最尊胜 清净种姓中
    　　斯由右绕塔
    　　仪貌常端正 富贵多财宝 恒食大封邑
    　　斯由右绕塔
    　　财宝常盈积 而无悭吝心 勇猛广惠施
    　　斯由右绕塔
    　　色相净微妙 见者皆欣仰 所住常安乐
    　　斯由右绕塔
    　　或为忉利王 妻子悉具足 威势力自在
    　　斯由右绕塔
    　　或作婆罗门 持戒善通达 咒术围陀典
    　　斯由右绕塔
    　　或作大长者 豪贵多财产 仓廪常丰足
    　　斯由右绕塔
    　　或作正法王 自在王阎浮 率土咸归化
    　　斯由右绕塔
    　　或为具七宝 大势转轮王 十善御群生
    　　斯由右绕塔
    　　从此生天上 常有大威德 净信於佛法
    　　斯由右绕塔
    　　净信速成已 於法无迷惑 见诸行皆空
    　　斯由右绕塔
    　　从天上舍命 下生於人中 入胎不迷乱
    　　斯由右绕塔
    　　在於母胎中 垢秽所不染 如净摩尼珠
    　　斯由右绕塔
    　　在胎及生时 令母常安乐 饮乳亦复然
    　　斯由右绕塔
    　　父母及亲戚 一切共鞠养 乳母常不离
    　　斯由右绕塔
    　　眷属皆爱念 超过於父母 资财自增长
    　　斯由右绕塔
    　　夜叉诸恶鬼 不能暂惊怖 所须自然得
    　　斯由右绕塔
    　　经於百千劫 其身转清净 妙色相成满
    　　斯由右绕塔
    　　净眼修且广 犹如青莲花 兼得净天眼
    　　斯由右绕塔
    　　妙色常圆满 诸相自庄严 成就大势力
    　　斯由右绕塔
    　　或生帝释宫 大威势自在 忉利天中尊
    　　斯由右绕塔
    　　或生须夜摩 兜率陀天宫 化乐及他化
    　　斯由右绕塔
    　　或复生梵天 梵世最自在 诸天常供养
    　　斯由右绕塔
    　　亿那由他劫 常为诸智人 恭敬而供养
    　　斯由右绕塔
    　　其身及衣服 亿劫常无垢 具足白净法
    　　斯由右绕塔
    　　具大精进力 勤修种种行 未尝有疲懈
    　　斯由右绕塔
    　　勇猛常精进 坚固不可坏 所作速成就
    　　斯由右绕塔
    　　深远微妙音 闻者皆欢喜 安乐常无病
    　　斯由右绕塔
    　　如我所演说 厌舍三有苦 成就出世智
    　　斯由右绕塔
    　　常在四念处 及以四正勤 四如意神足
    　　斯由右绕塔
    　　了达四真谛 根力七觉支 正道及圣果
    　　斯由右绕塔
    　　灭一切烦恼 具足大威德 无漏六神通
    　　斯由右绕塔
    　　永离贪恚痴 及一切障碍 证独觉菩萨
    　　斯由右绕塔
    　　得妙紫金色 相好庄严身 现作天人师
    　　斯由右绕塔
    　　皆由以身业 及语业赞叹 右绕佛於塔
    　　获此大利益
    　　右绕诸佛塔 所得诸功德 我今随所闻
    　　略说讵能尽」
    　　尔时，世尊说此偈已，舍利弗等一切众会，皆大欢喜，信受奉行。

    　　　回向文
    　　愿以此功德　庄严佛净土　上报四重恩　下济三涂苦
    　　普愿尽法界　沈溺诸有情　悉发菩提心
    　　尽此一报身
    　　同生极乐国


