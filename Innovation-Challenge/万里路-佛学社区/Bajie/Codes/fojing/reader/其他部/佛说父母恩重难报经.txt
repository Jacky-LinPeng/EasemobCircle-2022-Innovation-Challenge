
佛说父母恩重难报经

姚秦三藏法师鸠摩罗什奉 诏译

    香赞

    炉香乍热，法界蒙薰，诸佛海会悉遥闻，
    随处结祥云，诚意方殷，诸佛现全身。

    南无香云盖菩萨摩诃萨 （三称）
    南无本师释迦牟尼佛（三称）

    开经偈

    无上甚深微妙法， 百千万劫难遭遇。
    我今见闻得受持， 愿解如来真实意。

    如是我闻，一时佛在舍卫国只树给孤独园，与大比丘二千五百人，菩
    萨摩诃萨三万八千人俱。

    尔时，世尊引领大众，直往南行，忽见路边聚骨一堆。尔时，如来向
    彼枯骨，五体投地，恭敬礼拜。

    阿难合掌白言：『世尊！如来是三界大师，四生慈父，众人归敬，以
    何因缘，礼拜枯骨？』

    佛告阿难：『汝等虽是吾上首弟子，出家日久，知事未广。此一堆枯
    骨，或是我前世祖先，多生父母。以是因缘，我今礼拜。』

    佛告阿难：『汝今将此一堆枯骨分做二分，若是男骨，色白且重；若
    是女骨，色黑且轻。』

    阿难白言：『世尊，男人在世，衫带鞋帽，装束严好，一望知为男子
    之身。女人在世，多涂脂粉，或薰兰麝，如是装饰，即得知是女流之身。
    而今死後，白骨一般，教弟子等，如何认得。』

    佛告阿难：『若是男子，在世之时，入於伽蓝，听讲经律，礼拜三宝
    ，念佛名号；所以其骨，色白且重。世间女人，短於智力，易溺於情，生
    男育女，认为天职；每生一孩，赖乳养命，乳由血变，每孩饮母八斛四斗
    甚多白乳，所以憔悴，骨现黑色，其量亦轻。』

    阿难闻语，痛割於心，垂泪悲泣，白言：『世尊！母之恩德，云何报
    答？』

    佛告阿难：『汝今谛听，我当为汝，分别解说：

    母胎怀子，凡经十月，甚为辛苦。

    在母胎时，第一月中，如草上珠，朝不保暮，晨聚将来，午消散去。

    母怀胎时，第二月中，恰如凝酥。

    母怀胎时，第三月中，犹如凝血。

    母怀胎时，第四月中，稍作人形。

    母怀胎时，第五月中，儿在母腹，生有五胞。何者为五？头为一胞，
    两肘两膝，各为一胞，共成五胞。

    母怀胎时，第六月中，儿在母腹，六精齐开，何者为六？眼为一精，
    耳为二精，鼻为三精，口为四精，舌为五精，意为六精。

    母怀胎时，第七月中，儿在母腹，生成骨节，三百六十，及生毛乳，
    八万四千。

    母怀胎时，第八月中，生出意智，以及九窍。
    母怀胎时，第九月中，儿在母腹，吸收食物，所出各质，桃梨蒜果，
    五谷精华。

    其母身中，生脏向下，熟脏向上，喻如地面，有山耸出，山有三名，
    一号须弥，二号业山，三号血山。此设喻山，一度崩来，化为一条，母血
    凝成胎儿食料。

    母怀胎时，第十月中，孩儿全体一一完成，方乃降生。

    若是决为孝顺之子，擎拳合掌，安详出生，不损伤母，母无所苦。

    倘儿决为五逆之子，破损母胎，扯母心肝，踏母跨骨，如千刀搅，又
    彷佛似万刃攒心。

    如斯重苦，出生此儿，更分晰言，尚有十恩：

    第一. 怀胎守护恩；
    第二. 临产受苦恩；
    第三. 生子忘忧恩；
    第四. 咽苦吐甘恩；
    第五. 回乾就湿恩；
    第六. 哺乳养育恩；
    第七. 洗濯不净恩；
    第八. 远行忆念恩；
    第九. 深加体恤恩；
    第十. 究竟怜愍恩。

    第一.怀胎守护恩 颂曰
    累劫因缘重，今来托母胎，月逾生五脏，七七六精开。
    体重如山岳，动止劫风灾，罗衣都不挂，装镜惹尘埃。

    第二.临产受苦恩 颂曰
    怀经十个月，难产将欲临，朝朝如重病，日日似昏沈。
    难将惶怖述，愁泪满胸襟，含悲告亲族，惟惧死来侵。

    第三.生子忘忧恩 颂曰
    慈母生儿日，五脏总张开，身心俱闷绝，血流似屠羊。
    生已闻儿健，欢喜倍加常，喜定悲还至，痛苦彻心肠。

    第四.咽苦吐甘恩 颂曰
    父母恩深重，顾怜没失时，吐甘无稍息，咽苦不颦眉。
    爱重情难忍，恩深复倍悲，但令孩儿饱，慈母不辞饥。

    第五.回乾就湿恩 颂曰
    母愿身投湿，将儿移就乾，两乳充饥渴，罗袖掩风寒。
    恩连恒废枕，宠弄才能欢，但令孩儿稳，慈母不求安。

    第六.哺乳养育恩 颂曰
    慈母像大地，严父配於天，覆载恩同等，父娘恩亦然。
    不憎无怒目，不嫌手足挛，诞腹亲生子，终日惜兼怜。

    第七.洗涤不净恩 颂曰
    本是芙蓉质，精神健且丰，眉分新柳碧，脸色夺莲红。
    恩深摧玉貌，洗濯损盘龙，只为怜男女，慈母改颜容。

    第八.远行忆念恩 颂曰
    死别诚难忍，生离实亦伤，子出关山外，母忆在他乡。
    日夜心相随，流泪数千行，如猿泣爱子，寸寸断肝肠。

    第九.深加体恤恩 颂曰
    父母恩情重，恩深报实难，子苦愿代受，儿劳母不安。
    闻道远行去，怜儿夜卧寒，男女暂辛苦，长使母心酸。

    第十.究竟怜愍恩 颂曰
    父母恩深重，恩怜无歇时，起坐心相逐，近遥意与随。
    母年一百岁，长忧八十儿，欲知恩爱断，命尽始分离。
    』

    佛告阿难：『

    我观众生，虽绍人品，心行愚蒙，不思爹娘，有大恩德，不生恭敬，
    忘恩背义，无有仁慈，不孝不顺。

    阿娘怀子，十月之中，起坐不安，如擎重担，饮食不下，如长病人。

    月满生时，受诸痛苦，须臾产出，恐已无常，如杀猪羊，血流遍地。

    受如是苦，生得儿身，咽苦吐甘，抱持养育，洗濯不净，不惮劬劳，
    忍寒忍热，不辞辛苦，乾处儿卧，湿处母眠。

    三年之中，饮母白血，婴孩童子，乃至成年，教导礼义，婚嫁营谋，
    备求资业，携荷艰辛，　苦百倍，不言恩惠。

    男女有病，父母惊忧，忧极生病，视同常事。

    子若病除，母病方愈。

    如斯养育，愿早成人。

    及其长成，反为不孝。

    尊亲与言，不知顺从，应对无礼，恶眼相视。 

    欺凌伯叔，打骂兄弟，毁辱亲情，无有礼义。

    虽曾从学，不遵范训，父母教令，多不依从，兄弟共言，每相违戾。

    出入来往，不启尊堂，言行高傲，擅意为事。

    父母训罚，伯叔语非，童幼怜愍，尊人遮护，渐渐成长，狠戾不调，
    不伏亏违，反生瞠恨。

    弃诸亲友，朋附恶人，习久成性，认非为是。

    或被人诱，逃往他乡，违背爹娘，离家别眷。

    或因经纪，或为政行，荏苒因循，便为婚娶，由斯留碍，久不还家。

    或在他乡，不能谨慎，被人谋害，横事钩牵，枉被刑责，牢狱枷锁。

    或遭病患，厄难萦缠，囚苦饥羸，无人看待，被人嫌贱，委弃街衢。

    因此命终，无人救治，膨胀烂坏，日暴风吹，白骨飘零。

    寄他乡土，便与亲族，欢会长乖，违背慈恩，不知二老，永怀忧念，
    或因啼泣，眼暗目盲；或因悲哀，气咽成病；或缘忆子，衰变死亡，
    作鬼抱魂，不曾割舍。

    或复闻子，不崇学业，朋逐异端，无赖粗顽，好习无益，斗打窃盗，
    触犯乡闾，饮酒樗蒲，奸非过失，带累兄弟，恼乱爹娘，晨去暮还，
    不问尊亲，动止寒温，晦朔朝暮，永乖扶侍，安床荐枕，并不知闻，
    参问起居，从此间断，父母年迈，形貌衰羸，羞耻见人，忍受欺抑。

    或有父孤母寡，独守空堂，犹若客人，寄居他舍，寒冻饥渴，曾不知闻。

    昼夜常啼，自嗟自叹，应奉甘旨，供养尊亲。

    若辈妄人，了无是事，每作羞惭，畏人怪笑。

    或持财食，供养妻儿，忘厥疲劳，无避羞耻；妻妾约束，每事依从，
    尊长瞠呵，全无畏惧。

    或复是女，适配他人，未嫁之时，咸皆孝顺；婚嫁已讫，不孝遂增。

    父母微瞠，即生怨恨；夫婿打骂，忍受甘心，异姓他宗，情深眷重，
    自家骨肉，却以为疏。

    或随夫婿，外郡他乡，离别爹娘，无心恋慕，断绝消息，音信不通，
    遂使爹娘，悬肠挂肚，刻不能安，宛若倒悬，每思见面，如渴思浆，
    慈念後人，无有休息。

    父母恩德，无量无边，不孝之愆，卒难陈报。
    』

    尔时，大众闻佛所说父母重恩，举身投地，　胸自扑，身毛孔中，悉
    皆流血，闷绝　地，良久乃苏，高声唱言：『苦哉，苦哉！痛哉，痛哉！
    我等今者深是罪人，从来未觉，冥若夜游，今悟知非，心胆俱碎，惟愿世
    尊哀愍救援，云何报得父母深恩？』

    尔时，如来即以八种深重梵音，告诸大众：『汝等当知，我今为汝分
    别解说：

    假使有人，左肩担父，右肩担母，研皮至骨，穿骨至髓，　须弥山，
    经百千劫，血流决踝，犹不能报父母深恩；

    假使有人，遭饥馑劫，为於爹娘，尽其己身，脔割碎坏，犹如微尘，
    经百千劫，犹不能报父母深恩；

    假使有人，为於爹娘，手执利刀，剜其眼睛，献於如来，经百千劫，
    犹不能报父母深恩；

    假使有人，为於爹娘，亦以利刀，割其心肝，血流遍地，不辞痛苦，
    经百千劫，犹不能报父母深恩；

    假使有人，为於爹娘，百千刀戟，一时刺身，於自身中，左右出入，
    经百千劫，犹不能报父母深恩；

    假使有人，为於爹娘，打骨出髓，经百千劫，犹不能报父母深恩；

    假使有人，为於爹娘，吞热铁丸，经百千劫，遍身焦烂，犹不能报父
    母深恩。』

    尔时，大众闻佛所说父母恩德，垂泪悲泣，痛割於心，谛思无计，同
    发声言，深生惭愧，共白佛言：『世尊！我等今者深是罪人，云何报得父
    母深恩？』

    佛告弟子：『欲得报恩，为於父母书写此经，为於父母读诵此经，为
    於父母忏悔罪愆，，为於父母供养三宝，为於父母受持斋戒，为於父母布
    施修福，若能如是，则得名为孝顺之子；不做此行，是地狱人。』

    佛告阿难：『不孝之人，身坏命终，堕於阿鼻无间地狱。此大地狱，
    纵广八万由旬，四面铁城，周围罗网。其地亦铁，盛火洞然，猛烈火烧，
    雷奔电烁。烊铜铁汁，浇灌罪人，铜狗铁蛇，恒吐烟火，焚烧煮炙，脂膏
    焦燃，苦痛哀哉，难堪难忍，钩竿枪槊，铁锵铁串，铁槌铁戟，剑树刀轮
    ，如雨如云，空中而下，或斩或刺，苦罚罪人，历劫受殃，无时暂歇，又
    令更入余诸地狱，头戴火盆，铁车碾身，纵横驶过，肠肚分裂，骨肉焦烂
    ，一日之中，千生万死。受如是苦，皆因前身五逆不孝，故获斯罪。』

    尔时，大众闻佛所说父母恩德，垂泪悲泣，告於如来：『我等今者，
    云何报得父母深恩？』

    佛告弟子：『欲得报恩，为於父母造此经典，是真报得父母恩也。能
    造一卷，得见一佛；能造十卷，得见十佛；能造百卷，得见百佛；能造千
    卷，得见千佛；能造万卷，得见万佛。是等善人，造经力故，是诸佛等，
    常来慈护，立使其人，生身父母，得生天上，受诸快乐，离地狱苦。』

    尔时，阿难及诸大众、阿修罗、迦楼罗、紧那罗、摩侯罗伽、人、非
    人等、天、龙、夜叉、乾闼婆、及诸小王，转轮圣王，是诸大众闻佛所言
    ，身毛皆竖，悲泣哽咽，不能自裁，各发愿言：我等从今尽未来际，宁碎
    此身犹如微尘，经百千劫，誓不违於如来圣教；宁以铁钩拔出其舌，长有
    由旬，铁犁耕之，血流成河，经百千劫，誓不违於如来圣教；宁以百千刀
    轮，於自身中，自由出入，誓不违於如来圣教；宁以铁网周匝缠身，经百
    千劫，誓不违於如来圣教；宁以　碓斩碎其身，百千万段，皮肉筋骨悉皆
    零落，经百千劫，终不违於如来圣教。』

    尔时，阿难从於坐中安详而起，白佛言：『世尊，此经当何名之？云
    何奉持？』

    佛告阿难：『此经名为父母恩重难报经，以是名字，汝当奉持！』

    尔时，大众、天人、阿修罗等，闻佛所说，皆大欢喜，信受奉行，作
    礼而退。

    经赞

    南无阿密栗帝，多婆曳娑诃。（三称）

    世尊礼骨，阿难问因，佛说过去父母身，功恩大无伦，垂教後人，众
    生可问津。

    南无报恩德菩萨摩诃萨

    摩诃般若波罗密

    回向偈

    愿以此功德，庄严佛净土，上报四重恩，下济三涂苦。

    若有见闻者，悉发菩提心，尽此一报身，同生极乐国。

    

