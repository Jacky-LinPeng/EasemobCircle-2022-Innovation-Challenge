
佛说济诸方等学经一卷

西晋月氏三藏竺法护译

    　闻如是。一时佛游王舍城灵鹫山。与大比丘
    　众俱。比丘六万。菩萨八十亿。摩竭国中众优
    　婆塞六百万。临灭度时最後末年至罗阅只
    　初首新岁。於时世尊即如其像三昧正受。庄
    　严於斯三千大千世界。悬缯幡彩竖诸幢盖。
    　散华烧香布诸莲华其叶百千。三千世界亿
    　亿梵天王。各与无央数亿百千眷属。往诣佛
    　所稽首足下。退住一面叉手自归。此大千界
    　净居身天。威灵尊势大神妙天王。诸龙王鬼
    　神王。阿须伦王。迦留罗王。真陀罗王。摩[目*侯]勒
    　王。各与无数亿百千官属。往诣佛所稽首足
    　下。却住一面叉手自归。其於十方各江沙等
    　诸佛世界。神圣殊绝巍巍高节菩萨大士。来
    　诣佛所稽首足下。迁住一面叉手自归。诸来
    　会者应时周遍於此三千大千世界。极於上
    　界三十二天。无有空缺间不容杖。　不得
    　入靡不稠密。大神无极天龙鬼神。阿须伦迦
    　留罗真陀罗摩[目*侯]勒。各各住立瞻佛尊颜。其
    　身各异其心同一。释弃因缘等心归佛
    　尔时世尊安然庠序从三昧起。三返观察诸
    　来众会。三返观已。三返自察师子频申。三频
    　申已三返出舌。三出舌已。三返以舌覆三千
    　大千世界靡不周遍。光明煌煌照於十方。於
    　是大圣还缩其舌。重复顾眄诸来会者诸来
    　会者佥然起住。稽首作礼自归命佛
    　尔时世尊告於弥勒菩萨大士。阿逸。仁识知
    　之。正觉不久当取灭度。欲有所问今是其时。
    　应宜谘请。诸有疑结志不解者前质如来无
    　得後悔。面值大圣何不决之。弥勒菩萨前白
    　佛言。世尊。知时明彻六通诸度无极。靡不宣
    　畅决一切疑。善哉世尊。随时便宜颁宣经道。
    　令斯法目永得久存
    　於是大神妙天王与八十亿净居天人。营从
    　围　行诣佛所。稽首足下叉手自归。前白佛
    　言。唯然世尊。今斯经典其号名曰济诸方等
    　学。过去诸佛如来至真等正觉之所讲说。今
    　日大圣惟当垂哀重为散意。多所愍哀多所
    　安隐。使如来法训诲久存。时佛默然可大神
    　妙天王所启。天王见佛默然可已退住一面
    　尔时世尊告弥勒菩萨。阿逸当知。诸过去如
    　来至真等正觉。无不讲说此济诸方等经典
    　之要。当来现在十方世界如来至真皆亦说
    　是。其不宣斯谤佛违经毁诸圣众。所以者
    　何。若说此经有无益想谓不备悉。为诽谤佛
    　违失经典毁　圣众。毁三宝者必归地狱。是
    　故弥勒。若族姓子及族姓女学菩萨乘。通畅
    　诸经众他异法。尔乃分别演众经义。若欲周
    　备不阙文字。随正典教不自损己。又仁弥勒。
    　宜当专精思惟是门。然後末世摄护正法。弥
    　勒应曰。惟然世尊。诚如圣教。当传神旨不敢
    　违命
    　佛复告弥勒菩萨。如来至真某日於夜得逮
    　无上正真之道为最正觉。至於无余泥洹界。
    　灭度日夜如来至真。宁有缺漏意误忘乎。宣
    　恶念非瑕疵行耶。弥勒报曰。无也世尊。复
    　谓阿逸。如来某夜成最正觉至灭度日。所可
    　讲说皆实至诚。顺时应宜而无虚妄。佛言。或
    　有愚人。不别如来善权方便。不觉真实诚谛
    　之言。反传狂语出意自说。此事合义此义不
    　合。以是比类诽谤正道。若诽谤经则为谤
    　佛。吾谓此党必归地狱。佛言弥勒。当来末世
    　五浊之俗。余五十岁当有四辈比丘比丘尼
    　优婆塞优婆夷志学菩萨。慕本所誓外异学
    　意。奉事如来。见佛所说法律出家。修为沙门
    　谦敬种姓。其人所志惟求利养毁坏种姓。贪
    　嫉室家乱其居业。面无好色志慕小意。性不
    　开解不能宽泰。不坏情欲多求汲汲。远於一
    　切诸法门行三昧正定。常住谀谄心念各异
    　言行不同。贪其种姓依有势者。见诸明智晓
    　了法藏谓之无知。己无所知自叹有慧。己无
    　聪明自叹聪智。因猗佛道建立其意。等心
    　众生兴发大哀。又不忘舍善权方便。依蒙佛
    　力而已违越所讲信乐於其学中。或复说言。
    　若有经卷说声闻事。其行菩萨不当学此亦
    　不当听。非吾等法非吾道义。声闻所行也。修
    　菩萨者慎勿学彼。辟支佛法亦复如是慎莫
    　听之。佛语阿逸。佛为信乐开化诸天随时说
    　法。教诸龙神阿须伦迦留罗真陀罗摩[目*侯]勒
    　犍沓和人与非人。随其本行志所应脱说法
    　开化。普至十方各江沙等。导利众生各随本
    　行。随宜当度利益众生。因斯志操颁宣经道。
    　度脱一切皆使得道
    　佛告弥勒。当是世时菩萨学中志自怀结。诸
    　菩萨中刚强难化弊恶凶暴。妄言两舌　闻
    　智少。宣传佛道别为两分。欲为菩萨当学此
    　法不当学是。而怀是心诽谤於佛。毁　经典
    　斗乱圣众寿终身散便堕地狱。在彼见煮当
    　经无数劫痛。罪犹不毕从地狱出。当复还生
    　贫匮之门。所当经历众难之患。极远难量乃
    　得受决。虽得受决在五浊世乃成为佛。亦如
    　我本遭难长远无央数劫在五浊世成最正
    　觉。若闻其言而信听受。笃信思惟从其教者。
    　亦当如是归於恶趣。所以然者。信恶亲友故
    　遭此患
    　佛告阿逸。过去久远不可计劫。尔时有佛号
    　离垢[火*佥]成就功称如来至真等正觉。出现
    　於世八十垓岁。为诸众生颁宣经道。时有比
    　丘名净命。为法都讲宣若干教。言辞柔软辩
    　才至真。劝助发起无央数人。显扬等教多
    　所欢悦。时离垢成就功称如来嘱累净命比
    　丘。於後末世当护正法。嘱累已後乃取灭度。
    　如来至真灭度之後。彼比丘於亿岁。执法品
    　宣佛教。因得普入济诸方等经典之要。宣传
    　道化发起一切。顺诸众生本心所乐应当解
    　者而分别之。周旋往返八万城邑。观察众生
    　本愿发意。令得饱满除去饥虚众情之难。於
    　彼世时有大国城名曰仁贤。有八十亿众民
    　居中。亦观根源而为说法。於时城中八十亿
    　家忻然受教。化一亿家发菩萨意。七十九亿
    　立声闻乘。於是净命比丘与万菩萨。同心俱
    　往诣修道处。出去未久时有比丘名曰为法。
    　行来周旋远他乡来在仁贤城。奉持方等千
    　余经卷。现得四禅自以为远。净命比丘学方
    　等经十四亿卷。及修余经六百万卷。时法比
    　丘在仁贤城。惟但宣散一品法教。不知随时
    　观其本行讲说经法也。不能觉了达诸法界。
    　专以空法而开化之。言一切法空悉无所有。
    　所可宣讲但论空法。言无罪福轻蔑诸行。复
    　称己言。如今吾说悉佛所教。净命比丘所可
    　演者。猗著杂碎志性不清为人秽浊。谁本
    　为彼比丘作字号净命者实不清净。所以者
    　何。受取众华取众华已而服食之。亦受名香
    　诸杂涂香亦服食之。彼学愚冥痴无所知。吾
    　身学来久修梵行。彼适新学而受其诫。从来
    　未久勿得信之。又其比丘放逸目恣。众人横
    　敬一心悦豫归净命比丘。其法比丘作是谤
    　毁宣其恶行。众人不信不从其教。其法比丘
    　用　毒心诽谤智士。寿终之後堕地狱中竟
    　八十劫。用诽谤佛毁　正法。在地狱中七十
    　劫已。加六十劫迷荒失志。尽斯数已。乃逮
    　前行本发道意香宝光明如来佛所。其佛为
    　讲更说法义劝发道意。堕畜生中九百万世。
    　後生人间六百万世常遭贫厄。所生之处常
    　哑无舌。然後於世见六十三垓诸佛正觉。在
    　诸佛所常为法师。世世所生普成五通。皆为
    　诸佛所见教敕。悉解诸法说清净义。佛告阿
    　逸。欲知尔时净命比丘。岂异人乎莫作斯观。
    　所以者何。是阿弥陀佛也。其法比丘则我身
    　是。吾於彼世所更如是
    　佛告阿逸。众事诸法难了难了义微如是。吾
    　以是故於五浊世得成正觉。佛言阿逸。若有
    　菩萨说两品法。因是之故在五浊世当成佛
    　道。又其佛土多有诸魔数数兴乱。成佛道时
    　若宣经法亦娆乱之。当尔之时诸来众会。咸
    　皆郁咿流泪于面。各自说言。莫令学人宣二
    　品法讲说经义。勿令偏党专愚放恣自是恶彼
    　如法比丘。为诸比丘及在家学。所分别说说
    　是非法。时彼会中有百菩萨。寻从座起避席
    　地坐嘘唏流泪。於时世尊知此菩萨心念本
    　末故复发问。诸族姓子。何故坐地嘘唏流泪。
    　即白佛言。我等世尊。各自识察犯此殃衅。佛
    　言。如是族姓子等所察念也。锭光佛时有一
    　菩萨名曰智积。佛灭度後建为法师。诸贤者
    　等求其缺漏。从是以来未曾复与诸佛相见。
    　不识道心不得总持不逮三昧。诸族姓子。前
    　世之时亦与我俱同发道意。又族姓子。是披
    　陀劫最後有佛名曰楼由。当於彼世乃能逮
    　得无所从生法忍。然後三阿僧只劫逮致无上
    　正真之道为最正觉。是故族姓子。菩萨菩萨
    　展转相见。莫生异心相求短也。若见菩萨当
    　自念言。今吾睹佛寺见佛正觉佛立吾前。假
    　使族姓子。若有菩萨。见余菩萨发起异心。视
    　不如佛则自毁损。由是之故莫怀慎恨。其见
    　初发菩萨心者。视不如佛辄为侵欺。诸佛世
    　尊於今现在不可计数无限世界。又族姓子。
    　今佛预睹将来末世余五十岁。有得总持若
    　逮三昧。皆是如来威神所致。故族姓子。若诽
    　谤法师求其短者为谤如来。如来灭度後。若
    　有晓了随时之宜。从众生心本所信行为说
    　法要。若於众会有菩萨学一发意顷衣毛为
    　竖。一返闻经寻即讽诵。则当知之如来圣旨
    　之所接也。於彼世时有愚　士。无菩萨行自
    　谓菩萨。在诸菩萨凶坚自用。分别经典侏
    　[促-足+张]匿功。独谓己达以为二行。常自说言。此人
    　何知此何所解。佛告弥勒。我身现在所宣颂
    　教。行佛道时布施头目支体肌肉妻子国邑。
    　佛悉识念以一颂故布施天下。是等愚惑求获
    　利养。不往敬佛宣道教者。不随佛教违失道
    　节。佛言。阿逸。当以清和可奉此法不以诤讼。
    　阿逸。且观此党众生习随瑕疵发起瞠恚。不
    　熟思惟识达义故也。如吾所修成最正觉。宣
    　传佛慧而为说法。便当说言莫传此教。於彼
    　世时利供养故。其法比丘讲说方等千余经
    　卷兴发四禅。因是乃致如此艰难。何况妄说
    　违失义理不顺道教。若有比丘奉方等教。宣
    　方等藏故发道心。反更兴心诽谤法师。则
    　为诽谤诸佛经典。甚怀慢恣求其瑕缺。佛不
    　谓此得至究竟尽生死源。是等之类必堕地
    　狱。所以者何。若有求取法师短者。则为慊佛
    　患厌经法。其轻法师则不敬佛。若不欲睹於
    　法师者。其人则为不欲见佛。若毁法师为毁
    　诸佛。若兴害心念初发意菩萨恶者。从其发
    　心害意。诸无数劫若干劫失其道意。以其恶
    　眼视菩萨数。更若干世世世生盲。从本字数
    　口宣诽谤说法师恶。更若干劫　哑无舌
    　佛告阿逸。佛普观察见诸菩萨。不因余法速
    　堕恶趣。惟由恶心向余菩萨。想吾我人贪住
    　求法故堕恶趣。佛言。阿逸。如来不谓宣传经
    　典。随颠倒教。念在生死自恣放逸。住我人想
    　行若干法。为是菩萨因是之故故堕地狱。是
    　故阿逸。菩萨遵习六波罗蜜。能成佛慧无上
    　正真。或有愚人口自宣言。菩萨惟当学般若
    　波罗蜜。其余经者非波罗蜜。说其乏短。於
    　阿逸意所趣云何。本时国王所以持头施与人
    　者为无智乎。弥勒答曰。不也世尊。佛本所修
    　六波罗蜜。所为至诚真实行乎。为不行是得
    　佛道耶弥勒报曰。不也世尊。佛语阿逸。仁本
    　宿世具六十劫行檀波罗蜜。尸羼惟逮所修
    　禅定。般若波罗蜜亦复如是。各六十劫而愚
    　　等各自发言。当以一品行般若波罗蜜至
    　於佛道。奉随颠倒无所慕乐。是等之类虽口
    　有言行不清白。虚言反教常行猗著。　望於
    　空不肯作行。但口发言以为第一。虽行甚远
    　贪妒怀嫉。敬重种姓亲属知识。吾本宁以头
    　施於人。不用转轮圣王之位。斯等贪著衣食
    　利养。入他家居当说此言。行道如是。如是行
    　者其理如是无复异义。多有法师不了斯教。
    　利供养故多生害意念法师恶。佛言。阿逸。佛
    　不以是贪爱其命无道愚夫为学道也。正使
    　百劫不得柔顺法忍也。况当获致至佛道乎。
    　佛言。阿逸。行谀谄者吝惜贪嫉不行恭敬。
    　无有明智怀妒种姓。造二品行为求道也。斯
    　愚人等自谓智明想胜佛慧。所以然者。横自
    　发言。如来说法言辞不尔有声闻事。佛亦不
    　说声闻之法
    　尔时佛告贤者须菩提。般若波罗蜜其原为
    　一无二行乎。须菩提白曰。唯然天中天。又问。
    　须菩提。菩萨所行舍众望想无所著乎。唯然
    　世尊。复问。须菩提。菩萨所修弃诸驰骋无放
    　逸乎。唯然世尊
    　佛告须菩提。岂见学士己不自修不知羞惭。
    　欲得希望功勋之报当致贫厄。欲求势姓慕
    　得援助。何甚愚哉
    　佛复告阿逸。菩萨假使闻说一切诸法皆声
    　闻法。不当恐怖。一切诸法皆缘觉法。一切诸
    　法皆为佛法。不当恐怖。莫怀　望有所猗著。
    　一切诸法皆凡夫法。一切诸法皆尘劳法。设
    　闻是言不当恐怖。一切诸法皆瞠恚法。一切
    　诸法无瞠恨法。设闻是言不当恐怖。若有所
    　受若无所受。作与不作。覆不覆。清不清。有心
    　无心。有念无念。有罪无罪。有福无福。有报
    　无报。有安无安。有脱无脱。精进懈怠。有行无
    　行。修贤圣法无贤圣法。寂然不寂然。受与
    　不受。至诚虚诈。顺念不顺念。住与不住。於此
    　诸法永无所畏。佛本学时在佛树下。所达诸
    　法成最正觉。畅解一切众生境界。悉无颠倒
    　晓了诸法。皆为自然不著无处。故为世人分
    　别说此。如来至真不名诸法亦无所诤。菩萨
    　以故逮致圣光无极法曜。兴发总持称举法
    　印。为诸法故无所上下。佛语阿逸。佛以法
    　故为四方域颁宣经道。众生各念。如来为我
    　如是比类演出经义。至二十四阿加腻吒天。
    　次复开化第二方域。至二十四天。三千大千
    　世界亦复如是。众生皆念。如来生此而转法
    　轮讲说经法。如是比像无方便。至无央数
    　无际世界开化众生。吾於明旦所周旋处。兴
    　作佛事不可限量。日中晡时亦复如是。如来
    　至真常尔不废。目无蔽碍普见一切众生境
    　界。一切佛土如是无限。诸佛部界其亦然矣。
    　菩萨皆当学如此义。住在诸法妄想之处而
    　开化之。其住诸佛有所　望。则已住在诽谤
    　诸佛。其已住在诽谤诸佛。彼则住在堕於
    　　路。其堕　路则堕恶趣。其住恶趣则住
    　诸法诤讼之处。是故阿逸。当护如来善权方
    　便。佛自随时说此法耳。於是文殊师利告趣
    　聚福菩萨。不虚见菩萨。一辩心菩萨。善了
    　说心菩萨。诃辩菩萨。喜王菩萨。离怨毛竖
    　无畏行菩萨心。愿无量佛土菩萨。光世音菩
    　萨。众香手菩萨。除诸阴盖菩萨。不置远菩
    　萨。合百千德菩萨。威神音菩萨。心不舍诸慧
    　菩萨。宣名称英幢菩萨。念求诸义菩萨。行
    　不离佛界菩萨。超月殿威灼灼菩萨。严诸大
    　界菩萨。文殊师利告於此等二十菩萨。复白
    　佛言。如是如是。世尊。诚如圣教。吾诣东方过
    　是六十江沙诸佛刹土。礼诸世尊闻所说法。
    　亦如今日。西南北佛土四维上下亦复如是。
    　游观七日转复前行不见余佛。寻复还反来
    　至此土稽首听经
    　尔时世尊告文殊师利。仁且观此如来圣慧
    　无量。若兹诸佛境界不可思议巍巍如是。如
    　来所入等无有侣靡不周悉。或有愚　不识
    　义理。趣自说言。般若波罗蜜如来所行。是诸
    　如来无极修教。余经皆非佛语。文殊。菩萨行
    　者无合会行。乃是开士正真之行。无等伦行
    　则菩萨行。无所受行为菩萨行。无所著行亦
    　无不著是菩萨行。如是文殊。菩萨所行为无
    　轻慢。吾以随时分别宣说。诸法难见亦难晓
    　了。是故文殊。诸贤一切当修寂然无放逸行。
    　顺从正士坚固之行。常怀慈心不为瞠害。以
    　住诸法修等行者则从佛教。佛无数劫遵习此
    　道。以权方便而颁宣之。有无智人各怀异意
    　堕大艰难。当兴讥谤谤讪经道。非如来所宣。
    　毁　法者不觉微失坐不护口。或自心念是事
    　嘉快。或谓不快故诽谤法。以诽谤法则诽谤
    　佛。已诽谤佛则毁圣众。口横说言。是事为应
    　是事不应。如是言者为诽谤法。为诸菩萨讲
    　说此事。为诸声闻演如是教。口说此言为诽
    　谤法。诸菩萨等当学此法。当舍此法不当习
    　学也。妄说如此为诽谤法。某有辩才某不辩
    　才。某性便利某性讷钝。妄有讥诃。说经如
    　是为诽谤法。若以宣言。值佛世时可得总持。
    　不值佛世不得总持。为诽谤法。虽以修行逮
    　得总持。所逮总持未必清净。若说如是为诽
    　谤法。求法师短瞻其法则所行缺漏。为诽谤
    　法。不信法师所行具足。假使法师不应威仪。
    　为诽谤法。宣於法师放逸之业。驰骋由己不
    　能专一。为诽谤法。礼节不备失经违节。非
    　所奉戒扰扰凶凶。则诽谤法。有所宣义理
    　其明不广妄有所讲。为诽谤法。言语不了辩
    　才不畅欲传道教。为诽谤法。本学不勤所知
    　甚　。明不广远欲宣道教。为诽谤法。心自念
    　言。某不知限不了随时。当教开化达令至义。
    　为诽谤法。兴发想念不护佛教。怀抱危害。为
    　诽谤法。各获一卷文字经教。各是所学诤义
    　失义。为诽谤法。各颂一偈诤其义理自说是
    　非。为诽谤法。某有信乐某不笃道。某当得脱
    　某不得脱。为诽谤法。若讲法时所言各异。反
    　其义理非某所讲。故来乱坐谈语说事。为诽
    　谤法。是人应行是不应行。某为随顺某不随
    　顺。为诽谤法。某以随时某不知时。违失义理
    　不从道节。为诽谤法。佛告文殊师利。诸声闻
    　众有所怀裹分别说者。诸菩萨等聪明辩才
    　有所颁宣。皆承如来威神圣旨。佛言。文殊。如
    　来道教随时之宜所誓如是。斯等愚夫唯念
    　毁　求其长短。不从佛教反非如来。所念法
    　师而讥谤之。是等悉为魔之所乱。猗求利养
    　故发此意。当归恶趣。将护居家所依善厚。反
    　不慎护住如来教。猗其尊势有势位者王者长
    　者梵志。若使有人难问义者诵说义理。咸共
    　叹言善说此事。所知嘉快如佛所说。所可颁
    　宣极有义理佥然劝助。由是劝助堕诽谤法。
    　同等群党出入进退。然後没已俱堕恶趣。佛
    　复告文殊师利。若有菩萨猗著诸行。我不谓
    　此为菩萨也。佛言。阿逸。其依种姓有豪居位。
    　佛不谓此为清净也。其有宣传两品经义言行
    　各异。佛不谓此当得解脱。必归地狱。假使有
    　人专一品说。谓义趣是莫能过者。佛不谓此
    　越度恶趣众患之难。其多辞说乐於众闹。佛
    　不谓此应清白行。佛语文殊。佛所颁宣理诸
    　颠倒。进退法门如江沙等。所宣法门乐著空
    　者。其数多少亦如江沙。为诸妄想而计有人
    　宣法门教。其限多少亦如江沙。众生亦如无
    　想之业。诸有相原。无愿之业诸有愿本。为
    　说法门亦如江沙。有人无人。有命无命。有寿
    　无寿。有欲无欲。有贪无贪。有为无为。某人殷
    　　随从计常。某不殷　但念断灭。是乐随俗
    　是为度世。某贪欲门。某瞠恚门某乐痴门。
    　如来皆使除此诸门故说法门矣。佛语文殊。
    　若有修行平等之宜永无所著。一切皆应般
    　若波罗蜜教。若有讲说慧各各异。心在见闻
    　演不如慧。则谤如来也。於是文殊师利复问
    　佛言。唯然世尊。此等之类为从恶友误启受
    　教。乃能兴发如是讥谤。以何方便现世自责
    　能除罪法。世尊即告文殊师利。假使此人於
    　七岁中。昼夜各三悔过自责。然後乃除所造
    　谤罪微微消化。当复曾更十五劫行乃逮法
    　忍。佛言。文殊。菩萨习此经典之要。不能晓了
    　而妄宣传。欲解其事甚难得度。文字之法散
    　义不畅。是故菩萨先善谛学然後能宣。如是
    　学者不自伤损。佛言。文殊。菩萨有四法晓了
    　诸行。何谓为四。一曰等心愍於众生。二曰等
    　解诸法而无偏党。三曰等於道义不猗邪正。
    　四曰所说平等不怀妄想。是为四。若不解此
    　四平等妄有所说则自伤损。若族姓子及族
    　姓女。逮住四法不自伤损。何谓为四。一曰
    　不怀害心加於众生。二曰不与法师而共诤
    　讼。三曰己身少明不毁他人博达慧者。四曰
    　心自念言。此一切义皆佛所说。故当敬奉谦
    　下恭顺。是为四法不自伤损。佛言。文殊。若有
    　菩萨於江河沙诸佛刹土满中七宝如江沙
    　劫。一切供养十方诸佛。日日各尔。布施奉佛
    　而不休息。若复受此济方等学经典之要。书
    　著竹帛一返宣说。其福过彼供养诸佛。所以
    　然者。布施持戒忍辱精进一心智慧。皆不能
    　及斯人善业。济方等学经典之要。菩萨学是
    　德无等伦独步无侣。说是经时三十江河沙
    　等菩萨皆悉得无所从生法忍。七十江河沙
    　等菩萨普悉得立不退转地。当成无上正真
    　之道。六十亿垓百千众人生在於此三千大
    　千国者。闻是经典咸共劝助悉发道意。佥然
    　意解越八十劫生死之难。亦皆一时得不退
    　转。佛说如是。诸比丘及菩萨一切众会。天龙
    　鬼神犍沓和阿须伦世间人民。闻佛所说莫
    　不欢喜作礼而去
    　济诸方等学经

