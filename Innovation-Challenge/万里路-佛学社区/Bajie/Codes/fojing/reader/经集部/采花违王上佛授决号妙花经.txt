
采花违王上佛授决号妙花经

东晋天竺三藏竺昙无兰译

    昔者世尊，游罗阅只说经散慧，初语亦善，中语亦善，竟语亦善，其义微
    　妙，净修梵行，所讲广普。

    时王便给使数十余人，常采好花以给王家後宫贵人　女大小，一日俱出城
    外采华，欲还入城路迳遇佛，遥见世尊相好威光巍巍无量，犹星中月，
    若日初出照于天下，与圣众俱，弟子菩萨前後围绕，往诣佛所稽首为礼
    ，心自念言：「人命难保，佛世难遇，经法难值，今遭大圣，犹病者得
    良医，身既贫贱，加属县官，羁役之患，恒不自从，国王严急，主给采
    花，常以早进，设失时节，或能见诛，日不再中，圣众难遇，亿世时有
    ，宁弃身命，以花上佛，并散圣众，因受经戒，听省深法无穷之慧，我
    於无数，为人所害，不可称载，未曾为法而惜身命，今供世尊三宝之业
    ，纵使见害，不堕苦痛，必生安处。」便以华散佛及圣众上，却自归命
    一心重礼，佛知其念发大道意，甚慈愍之，具为散讲大乘之法：六度无
    极四等四恩三脱菩萨时，诸采华人皆发无上正真道意，心解佛慧，至不
    退转，无所从生，佛即授决後当作佛，号曰妙华如来至真等正觉明行成
    为善逝世间解无上士道法御天人师号佛世尊，其边人莫不怡悦，启受大
    法，供奉三宝。

    时采华夫供养受决，稽首佛足，还归家中，与家二亲妻子辞别：「我今命
    尽，为王见杀。」父母愕然，问何罪咎，诸子答曰：「为王所使，行采
    诸华，中遥见佛，以华贡上，王大严急，既违失时，复无有华，必见危
    命，故辞别耳。」二亲闻之，益以愁戚，当柰之何，发箧视之，满中好
    华，须曼杂香，香薰郁郁，远彻四面，父母告曰：「可以进王。」诸子
    ^^^^(注)
    答曰：「众人见之，必传至王，又复违时，恐不得安。」时王大瞠，见
    不时来，复散众华，遣边大臣，多将人兵，收取将来，则受王教，反缚
    入宫，罪当弃市，诸人不恐，面色不变，王怪问之：「汝等罪过，命在
    不测，缚来当杀，何故不惧，面色不改？」即白王曰：「人生有死，物
    成有败，我从无数劫，每以非法不惜身命，朝早采华，值遇世尊，以华
    供上，稽首归命，尔时以知，违令当死，宁以有德而死，不以无德而存
    ，还视华箧，续满如故，皆是如来恩仁所覆。」王甚怪之，心不信然，
    故往诣佛，稽首足下，却坐一面，叉手问佛：「有是意不？」佛言：「
    然王！此人至心欲度十方，不惜身命，故取众华，以散上佛，意无想报
    ，以得受决，将来成佛，号曰妙华至真等正觉，用发大意受决之故，慈
    心之香华满箧器，莫不闻知。」王大欢喜，疾解众缚，悔过自责：「愚
    意不及系缚菩萨，惟原其罪。」佛言：「善哉善哉！能自改者，与无过
    同。」

    佛说如是，王及臣民，莫不悦豫，作礼而去。

    注 栗 此字作 木X木
    X
    爵

    　回向文
    愿以此功德　庄严佛净土　上报四重恩　下济三涂苦
    普愿尽法界　沈溺诸有情　悉发菩提心　尽此一报身
    同生极乐国

