
佛 说 摩 达 国 王 经

宋居士沮渠京声译

    闻如是：

    一时佛在罗阅只竹园中，与千二百五十比丘俱。

    时有国王，号名摩达王，时当出军征讨，选国中人民，数百万人，皆应赴
    从。

    时有比丘，已得罗汉道，到其国分卫，并见录，将诣王宫门，王有马监，
    令比丘养视官马，勤苦七日，王後身自临视军阵，比丘见王，即於其前
    ，轻举飞翔，上住空中，现其威神，王便恐怖，叩头悔过：「我实愚痴
    ，不别真伪，推问国内，谁令神人为是者，今当有所治杀。」

    比丘告王言：「非王及国人过也，自我宿命，行道常供养师，我时为师设
    　饭，师谓我言：『且先澡手已乃当饭。』我愚痴心念言：『师亦不养官
    　马，何故不预澡手？』师即谓我言：『汝今念此轻耳後重如何？』我闻
    　是语，便愁忧，师知其意，便念言：『我会当泥洹，何故令人恼耶？』
    　即以其夜三更时般泥洹。从来久远，各更生死，今用是故，受其宿殃，
    　养马七日。夫善恶行，辄有殃福，如影随形。」

    王闻比丘说罪福，意解欢喜，乞得归命於神人，比丘告言：「卿当自归於
    　佛，佛为三界师。」

    王及国人民，皆随比丘到佛所，稽首为佛作礼，受五戒，作优婆塞。佛便
    为王及人民，现相好威神，光曜天地。复为说无常苦空，王於是便得须
    陀洹道，国中人民，皆受五戒十善，归命三尊，月日斋戒，以为常法。

    阿难整衣服，作礼白佛言：「是王及国中人民，见佛闻经即解，何以故？」

    佛言：「及昔摩父佛时，是比丘作沙门，王时为优婆塞，净意供养三日，
    　令我所在处常得其福，今已得度世之道，今来会此闻经，便得须陀洹道
    。」

    四辈弟子，天龙鬼神，闻经欢喜，前为佛作礼而去。

    　回向文
    愿以此功德　庄严佛净土　上报四重恩　下济三涂苦
    普愿尽法界　沈溺诸有情　悉发菩提心　尽此一报身
    同生极乐国


