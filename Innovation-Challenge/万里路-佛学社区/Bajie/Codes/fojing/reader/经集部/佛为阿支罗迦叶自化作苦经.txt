
佛为阿支罗迦叶自化作苦经

    如是我闻：

    一时，佛住王舍城耆　崛山，尔时世尊，晨朝著衣持钵，出耆　崛山，入
    王舍城乞食，时有阿支罗迦叶为营小事，出王舍城，向耆　崛山，遥见
    世尊，见已诣佛所，
    白佛言：「瞿昙欲有所问，宁有闲暇见答与不？」
    佛告迦叶：「今非论时，我今入城乞食，来还则是其时，当为汝说。」
    第二亦如是说，第三复问：「瞿昙何为我作留难？瞿昙云何有异？我今
    　欲有所问，为我解说。」
    佛告阿支罗迦叶：「随汝所问。」
    阿支罗迦叶白佛言：「云何瞿昙，苦自作耶？」
    佛告迦叶：「苦自作者，此是无记。」
    迦叶复问：「苦他作耶？」
    佛告迦叶：「苦他作者，此亦无记。」
    迦叶复问：「苦自他作耶？」
    佛告迦叶：「苦自他作，此亦无记。」
    迦叶复问：「云何瞿昙，苦非自非他无自因作耶？」
    佛告迦叶：「苦非自非他无自因作者，此亦无记。」
    迦叶复问：「瞿昙所问苦自作耶？答言无记。他作耶？自他作耶？非自
    　非他无自因作耶？答言无记。今无此苦耶？」
    佛告迦叶：「非无此苦，然有此苦。」
    迦叶白佛言：「善哉瞿昙！说有此苦，为我说法，令我知苦见苦。」
    佛告迦叶：「若受即自受者，我应说苦自作，若他受他即受者，是则他
    　作若受自受受他受，复与苦者如是者自他作，我亦不说，若不因自他
    　无因而生苦者，我亦不说，离此诸边，说其中道，如来说法，此有故
    　彼有，此起故彼起，谓缘无明行乃至纯大苦聚集，无明灭则行灭，乃
    至纯大苦聚灭。」

    佛说此经已，阿支罗迦叶远尘离垢，得法眼净，时阿支罗迦叶，见法得法
    ，知法入法，度诸狐疑，不由他知，不因他度，於正法律，心得无畏，
    合掌白佛言：「世尊！我今已度，我从今日，归依佛归依法归依僧，尽
    形寿作优婆塞，证知我。」阿支罗迦叶闻佛所说，欢喜随喜，作礼而去
    ，阿支罗迦叶辞世尊去，不久为护犊　牛所触杀，於命终时，诸根清净
    ，颜色鲜白。尔时世尊，入城乞食，时有众多比丘，亦入王舍城乞食，
    闻有传说，阿支罗迦叶从世尊闻法，辞去不久，为牛所触杀，於命终时
    ，诸根清净，颜色鲜白。诸比丘乞食已还出举衣钵洗足，诣世尊所，稽
    首礼足，退坐一面，白佛言：「世尊！我今晨朝，众多比丘，入城乞食
    ，闻阿支罗迦叶从世尊闻法律，辞去不久，为护犊牛所触杀，於命终时
    ，诸根清净，颜色鲜白，世尊！彼生何趣？何处受生？彼何所得？」佛
    告诸比丘：「彼已见法知法，次法不受於法，已般涅盘，汝等当往供养
    其身。」

    尔时世尊为阿支罗迦叶受第一记。

    　回向文
    愿以此功德　庄严佛净土　上报四重恩　下济三涂苦
    普愿尽法界　沈溺诸有情　悉发菩提心　尽此一报身
    同生极乐国


