
佛 说 摩 邓 女 经

後汉安息国三藏安世高译

    闻如是：

    一时，佛在舍卫国祗树给孤独园。

    时阿难持钵行乞食，食已阿难随水边而行，见一女人在水边担水而去，阿难
    从女丐水，女即与水，女便随阿难，视阿难所止处，女归告其母，母名
    摩邓，女於家委地卧而啼，母问女何为悲啼？
    女言：「母欲嫁我者，莫与他人，我於水边见一沙门从我丐水，我问何
    　　　　字名阿难，我得阿难乃嫁，母不得者我不嫁也。」
    母出行问阿难，阿难者承事佛，
    母已知还告女言：「阿难事佛道，不肯为汝作夫。」
    女啼不饮食言：「母能知蛊道。」
    母出请阿难归饭，女大喜。
    母语阿难：「我女欲为卿作妻。」
    阿难言：「我持戒不畜妻。」
    复言：「我女不得卿为夫者便自杀。」
    阿难言：「我师佛，不得与女人共交通。」
    母入语女：「阿难不肯为汝作夫，言其有经道者不得畜妇。」
    女对母啼言：「母道所在。」
    母言：「天下道，无有能过佛道及阿罗汉道。」
    摩邓女复言：「但为我闭门户，无令得出，暮自当为我作夫。」
    母闭门以蛊道缚阿难。至晡时，母为女布席卧处，女大喜自庄饭，阿难
    　不肯前就卧处，母令中庭地出火，
    前牵阿难衣语阿难言：「汝不为我女作夫，我掷汝火中。」
    阿难自鄙为佛作沙门，今日反在是中不能得出。佛即持神，心知阿难。
    　阿难还至佛所，
    白言：「我昨日行乞食，於水边见一女人，我从乞水，我还到佛所，明
    　　　　日有一女人名摩邓，请我欲得归饭我，出便牵我，欲持女与我
    　　　　作妻。我言：『我持佛戒不得畜妻。』」
    女见阿难得脱去，於家啼哭，
    母言：「其有事佛者我道不能胜，我本不语汝耶！」
    女啼不止，续念阿难。女明日自行求索阿难。复见阿难行乞食，随阿难
    　背後，视阿难足，视阿难面，阿难惭而避之，女复随不止，阿难还归
    　佛所，女守门，阿难不出，女啼而去。
    阿难前白佛：「摩邓女今日复随我。」
    佛使追呼摩邓女见之。
    佛问：「汝追逐阿难，何等索？」
    女言：「我闻阿难无妇，我又无夫，我欲为阿难作妇也。」
    佛告女言：「阿难沙门无发，汝有发，汝宁能剃汝头发不？我使阿难为
    　　　　　　汝作夫。」
    女言：「我能剃头发。」
    佛言：「归报汝母，剃头发来。」
    女归到母所言：「母不能为我致阿难，佛言：『剃汝头发来，我使阿难
    　　　　　　　　为汝作夫。』」
    母言：「子我生汝，护汝头发，汝何为欲为沙门作妇？国中有大豪富家
    　　　　，我自能嫁汝与之。」
    女言：「我生死当为阿难作妇。」
    母言：「汝何为辱我种？」
    女言：「母爱我者，当随我心所喜。」
    母啼泣下刀剃女头发。
    女还到佛所言：「我已剃头发。」
    佛言：「汝爱阿难何等？」
    女言：「我爱阿难眼、爱阿难鼻、爱阿难口、爱阿难耳、爱阿难声、爱
    　　　　阿难行步。」
    佛言：「眼中但有泪、鼻中但有　、口中但有唾、耳中但有垢、身中但
    　　　　有屎尿臭处不净。其有夫妻者，但有恶露，恶露中便有子，已
    　　　　有子便有死亡，已有死亡便有哭泣，於是身有何益？」
    女即自思念身中恶露，便自正心，即得阿罗汉道。
    佛知已得阿罗汉道，即告女言：「汝起至阿难所。」
    女即惭而低头，长跪於佛前言：「实愚痴故逐阿难耳。今我心已开，如
    　　　　　　　　　　　　　　　冥中有灯火；如人乘船，船坏依岸；
    如盲人得扶；如老人持杖行。今佛与
    我道，令我心开。」
    如是诸比丘俱问佛：「是女人母作蛊道，何因缘是女得阿罗汉道？」
    佛告诸比丘：「汝欲闻知是女不？」
    诸比丘言：「我曹当受教。」
    佛言：「是摩邓女，先世时五百世为阿难作妇，五百世中常相敬相重相
    　　　　贪相爱，同於我经戒中得道，於今夫妻相见如兄弟，如是佛道
    　　　　何用不为？」

    佛说是经，诸比丘闻皆欢喜。

    　回向文
    愿以此功德　庄严佛净土　上报四重恩　下济三涂苦
    普愿尽法界　沈溺诸有情　悉发菩提心　尽此一报身
    同生极乐国

