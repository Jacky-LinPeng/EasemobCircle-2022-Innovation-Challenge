
佛 说 沙 曷 比 丘
功 德 经

西晋沙门法炬译

    　　闻如是。

    　　一时佛在舍卫国只树给孤独园，时与千二百五十比丘、菩萨万人。

    　　时须耶国有贫人，行赁剃小儿头，所剃者皆约：到麦熟当各雇麦一斛。
    　　适别未远，道逢故人，将其还求麦，欲以取酒饮之，遍求无以麦还者。於
    　　　是便起恚意言：「愿我寿终後，作大神龙，当陷此国。」後寿终，魂神
    　　　遂还作龙，其国中历年风雨不时，五谷毁败。

    　　佛念此国人民饥馑，即遣沙曷比丘往化之。龙见比丘往，即兴恶意，欲败
    　　　国及杀沙曷比丘，沙曷便变化钵，覆盖一国，龙雨之谓国已没，比丘以
    　　　佛威神，令龙见人民安隐如故。龙复兴恚意下雪，比丘以钵受之，雪极
    　　　比丘以手扫之，著一处如山，比丘乃入龙室，龙即出比丘复出，龙入比
    　　　丘复入，如是若干辈，龙极乃止，
    　　长跪问言：「卿何等神，恼我如是？」
    　　比丘言：「吾是佛弟子。」
    　　龙言：「我欲自归於卿。」
    　　比丘答言：「吾有大师，佛三界最尊，卿当自归之。」
    　　龙言：「佛在何所？」
    　　报言：「佛在舍卫国。」
    　　龙言：「乞逐道人去。」
    　　比丘言：「欲去者善。」便内龙著笥中。人民见比丘取龙中如是，
    　　皆欢喜问言：「道人是何等大神，降伏国患？」
    　　告言：「吾是佛弟子。」
    　　人民问言：「佛可得见不？」
    　　答言：「欲得见佛且待吾还时。」
    　　日向中道遇分卫，人民或与饭者、与酒者，比丘受而食饮之，致酒
    　　醉遇树下卧，龙钵袈裟各在一处。佛时笑，五色光出，阿难正衣服，
    　　叉手白佛言：「佛不妄笑，笑必有意。」
    　　佛告阿难：「汝为见沙曷比丘不？」
    　　阿难言：「不见。」
    　　佛言：「今在彼树下醉卧。」
    　　时千二百五十比丘、菩萨万人，各相与言：「沙曷比丘已得阿罗汉，何
    　　以复醉卧？」
    　　佛知诸人意有疑，因说四事：
    　　　一者阿罗汉不三昧不得知；
    　　二者不得便现神足；
    　　三者不得强劝人分卫；
    　　四者身中尚有虫。
    　　阿罗汉以是四事不及佛。
    　　时万菩萨，皆回意欲向罗汉。
    　　佛遣目犍连往到沙曷比丘所，敕之摄龙来，龙以头面为佛作礼，佛便为说
    　　　宿命本末，龙心即解，受五戒奉行十善，即得须陀洹道，为佛作礼而去。

    　　佛时说沙曷比丘功德微妙。
    　　阿难叉手启佛言：「沙曷比丘饮酒醉卧，而佛说其功德微妙乃尔。」
    　　佛告阿难：「阿罗汉不复饥渴，用三事故，现醉卧耳：
    　　一者佛欲开化菩萨意；
    　　二者不欲逆布施家意；
    　　三者恐诸弟子未得道者，饮酒多失故。
    　　以至戒捡之。沙曷比丘虽饮酒，是为不醉。」

    　　诸菩萨、四辈弟子，闻佛说是，皆起整衣服，为佛作礼。沙曷比丘更前长
    　　　跪白佛言：「须耶越国王人民欲见。」

    　　佛默然受之。沙曷比丘即承佛教，如弹指顷，还到须耶越国。国王人民见
    　　比丘，皆欢喜有作礼者、有跪者、但叉手者。

    　　沙曷比丘告言：「佛明日当来到。」
    　　此王闻佛当来大欢喜，豫於四衢道，扫洒广施帐幔。
    　　佛明日与千二百五十比丘俱，豫行空中，皆有自然莲华，奉佛足下，王及
    　　臣民，皆以香华，出城迎佛，五体投地，稽首为礼。佛及比丘，到宫中
    　　即有自然师子座，布以　　，七宝华盖，五色交络，王施设供养，手自
    　　斟酌，饭毕行盥水祝愿，佛为王及人民，说龙本末，王及人民心解，即
    　　受五戒行十善，或得须陀洹者、斯陀含、阿那含、阿罗汉者，不可称数。

    　　佛说经竟，四辈弟子、天龙鬼神，欢喜奉行。

    　　　回向文
    　　愿以此功德　庄严佛净土　上报四重恩　下济三涂苦
    　　普愿尽法界　沈溺诸有情　悉发菩提心　尽此一报身
    　　同生极乐国


