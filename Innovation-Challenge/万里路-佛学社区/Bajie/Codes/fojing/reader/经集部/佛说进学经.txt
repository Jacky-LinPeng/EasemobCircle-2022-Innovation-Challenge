
佛说进学经

宋居士沮渠京声译

    闻如是，一时佛游舍卫只树之园须达精舍，大贤众千二百五十人。

    佛告诸比丘：「有四雅行，智者常遵，丈夫所修，达士恒奉，不才
    愚夫所不好乐。何等为四？

    孝事父母，悦色养足；
    守仁行慈，终始不杀；
    惠施济乏，未曾吝逆；
    遭值圣世，捐荣履道。

    是四道，是四雅行。智者所遵，丈夫所修，达士恒奉，不才愚夫所不好
    乐。」

    佛时颂曰：「

    智者称孝； 愍命慈活；
    放施普给； 超俗崇寂。

    如是正业， 明士所习，
    圣见已具， 定至无为。」

    佛告比丘，复有二法，若在闲宴，或处大众，心行莫懈：一者、静
    寂圣贤默定；二者、博学讲论邃义。又有二施：饮食美味以安身命；敷
    散经典开微悦听。食施安身，法施迁神。二事虽快法施为最，是以比丘
    念演妙法宣慧莫痴。既自洗濯并净尘著，如是道法永度无穷。乃名出家
    具足觉了。」

    佛说经竟，比丘欢喜，作礼受教。


