
佛说孛经钞

吴支谦译

    闻如是，一时佛在舍卫国。太子名只，有园田八十顷，去城不远。其地平正，多众果树，
    处处皆有流泉浴池。其池清净，无有　、蜂、蚊、虻、蝇、蚤。居士须达，身奉事佛，受
    持五戒：不杀、不盗、不　、不欺、不饮酒。见谛沟港。常好布施，赈救贫穷，人呼为给
    孤独氏。须达欲为佛起精舍，周偏行地，唯只园好，因从请买。

    太子只言：能以黄金布地，令间无空者，便持相与。

    须达曰：诺！听随价数。

    只曰：我戏言耳！

    讼之纷纷。

    国老谏曰：已许价决，不宜复悔。

    遂听与之。

    须达默念：何藏金足？

    只谓其悔，嫌贵自止。

    曰：不贵也。自念当出何藏金耳。即时使人、象负金，出随集布地，须臾满四十顷。

    只感念：佛，必有大道，故使斯人轻宝乃尔。

    只曰：教齐斯止，勿复出金，园地属卿，我自欲以树木献佛。

    因相可适，便立精舍已。各上佛。佛以千二百五十沙门，俱止其中，是故名只树给孤独园
    也。

    其王名卑先匿，举宫中及人民，皆共事佛，奉诸沙门衣食、床卧、疾药所宜。

    世无佛时，诸异皆兴。譬如昏夜，炬烛为明。天下有佛，众邪皆歇。喻若日出，火复无
    光。国中本共事五百异道人，异道众邪，是时皆废。诸异道人，乃共嫉妒，谋欲毁佛，
    以望敬事。

    其女弟子，名孙陀利，曰：师莫愁也，我能令人，不复敬佛，事师如故。便从今始，欲
    　　　　　　　　　　　　日日妆梳衣服，往诣佛、诸沙门所。至一月後，可默杀我，
    　　　　　　　　　　　　埋只树间，佯行求索。众人当言：数见此女，往来精舍。即
    　　　　　　　　　　　　诣王告，乞吏搜索。啼哭出尸，道其　乱，无戒行意。国人
    　　　　　　　　　　　　闻是，必当舍佛，来事诸师。
    诸师言善。

    女如其言，往来一月。

    师使四人，共杀埋之。

    分布求已，诣阙告言：生亡一女，众人悉见，日日往来诸沙门所，乞吏搜求！

    王即敕外部吏与行。

    诸师乃佯徘徊再三过，出尸举载，偏行啼哭。曰：沙门之法，戒当清净，反　人妇。恐
    　　　　　　　　　　　　　　　　　　　　　　事发觉，杀而藏之，有何道哉？

    国人闻此，多有信者，惟得道之人，知诈伪耳！

    佛於是乃敕诸沙门，且勿入城，七日之後，事情当露。

    至八日旦，佛使阿难，至巷说曰：妄语谗人，天令口臭；诈诬清白，死入地狱，痴虐自
    　　　　　　　　　　　　　　　怨，长夜受苦。

    国人闻之曰：沙门必清净，故佛说此语耳。

    王使人微密伺之，见异道家窃相劳贺，共赐四人。

    异道人法，知经多者得分多，一人顽　，得分独少。怒曰：当反汝事，自共杀人而诈诬
    　　　　　　　　　　　　　　　　　　　　　　　　　　佛，反与我少。

    伺人得之，牵将上闻。到以实对，即收谋者。

    王与群臣，俱出诣佛，给孤独氏，诸清信士，及国人民无数，皆行诣佛。到已，作礼毕，
    各一面坐。

    王叉手白佛言：间闻此谤，莫不惘然，惟佛至真，清净无量，不识其故，何缘有此？

    佛告王曰：诽谤之生，皆由贪嫉，而此久有，非适今也。

    王曰：愿欲闻之！

    佛言：宿命无数世时，我为菩萨道，常行慈心，欲度脱万姓。

    　　　时有蒲邻奈国，广博严好，人民炽盛。中有梵志，姓瞿昙氏，才明高远，国中第一
    　　　。有三子，其小子者，端正无比。父甚奇之，为设大会，请诸道人，中外亲戚，抱
    　　　儿示之。众相师曰：是儿好道，有圣人相，必为国师，因名为孛。

    　　　孛幼好学，才艺过人，悉通众经及天下道术九十六种。死生所趣、山崩地动、灾异
    　　　祸福、医方镇厌。无所不知。能却　心，消伏蛊道。武略备有，而性慈仁。

    　　　瞿昙没後，二兄嫉之，数求分异，曰：孛幼好学，事师消费，与分当少。

    　　　母怜念之，数晓二子，二子不止。

    　　　孛见兄意盛，自念人生，皆为贪苦。我若不去者，兄终不息。因自报母，求行学道
    　　　，母便听之。

    　　　孛即去，近明师，作沙门。於山中自得四意止：
    　　　一、慈众生，如母爱子。
    　　　二、悲世间，欲令解脱。
    　　　三、解道意，心常欢喜。
    　　　四、为能护，一切不犯。

    　　　复得四意，诸佛所誉：
    　　　一、制贪　。
    　　　二、除恚怒。
    　　　三、去痴念。
    　　　四、得乐不喜，逢苦不忧。

    　　　又绝五欲：
    　　　目不贪色。
    　　　耳不贪声。
    　　　鼻不贪香。
    　　　舌不贪味。
    　　　身不贪细滑。

    　　　能以智慧方便之道，顺化天下：
    　　　使行十善。
    　　　孝顺父母。
    　　　敬事师长。
    　　　诸疑惑者，令信道德。
    　　　知死有生。
    　　　作善获福。
    　　　为恶受殃。
    　　　行道得道。
    　　　见忧厄者，为解免之。
    　　　疾病者，为施医药。

    　　　服孛教者，死皆生天。其有郡国，水旱灾异，孛至即平，毒害悉除。

    时有大国，安乐饶人，王名蓝达。所任四臣，专行邪谄、　、盗、奸、欺，侵夺无厌。
    民被其毒，王不觉知。

    孛愍伤之，往到城外，从道人沙陀，寄止七日，乃入城乞食。

    王於观上，见孛年少，仪容端正，行步有异，心甚爱敬，即出问讯。

    王曰：愿道人留住，我有精舍，近在城外，可以中止，当给所须。

    孛曰：诺。

    王喜曰：意欲相屈，明日已去，日日於宫食。

    孛曰：善。

    王还向夫人说：孛非恒人，汝明日当见之。

    夫人心喜，床下有犬，犬名宾只，闻之亦喜。

    明旦，孛来入宫，王与夫人，迎为作礼。与施金床，氍毹（翕毛）（登毛）。孛欲就坐，
    犬前舐足。王自起行澡水，敬意奉食。已而俱出到外精舍，孛为王说治国正法，王大欢喜
    ，因请孛留，令与四臣共治国事。

    四臣愚怯，不习战阵，自知贪浊，常恐王闻。
    一臣曰：人死神灭，不复更生。
    一臣曰：贫富苦乐，皆天所为。
    一臣曰：作善无福，为恶无殃。
    一臣自恃，知占星宿。
    然皆佞谄，不为忠正。

    孛性聪明，高才勇健。仁义恭敬，信顺寡言。言常含笑，不伤人意。清净无欲，节色、
    少事、其政不烦。预知灾异。能役使鬼神、却起死人。爱民如子，教之以道：不得酗（
    酉永）、游猎畋渔、弹射鸟兽、杀盗　欺、谗骂佞嫉、诤怒妖疑，皆化使善。其为政後
    ，国界安宁，风雨时节，五谷丰收。众官承法，不复扰民。

    孛体无为，独贵奉佛。沙门四道，朝暮诵习。及其姊子，亦贤有志，常师仰孛。国好学者
    ，多依附之。王无复忧，一以委孛。

    四臣畏忌，不得纵横，兴嫉妒意，谋欲治孛。

    共合财宝，人一亿数，伺王出时，以上夫人而自陈曰：臣等至意，奉家所有，及身妻子，
    　　　　　　　　　　　　　　　　　　　　　　　　当为奴婢，欲白其事，愿蒙听省。

    夫人贪得，受其好宝，答谢四臣曰：便可说之。

    四臣对曰：王所幸孛，被服粗陋，似乞人耳！见任过重，不念国恩，日道夫人恶。教王远
    　　　　　房室。窃念夫人，宜其少壮，当有立子。今若失时，当绝国嗣。愿熟思惟，不
    　　　　　除孛者，当後有悔。

    夫人恚曰：王信此人，不知其恶，各且还归，今自忧之，比令明日，使不见孛也！

    夫人遗四臣出，即以栀子黄面，乱头却卧。

    须臾王还，内妓白王，夫人不乐。王素重之，入问再三，夫人不应。

    王即怒曰：何人有罪，应诛戮者，汝欲使我罪谁耶？

    夫人垂泣曰：王会不用我言耳。

    王曰：便说，不违汝也。

    夫人即曰：王旦适出，孛来谓我，「今王老耄，不能听政，国中吏民，皆伏从我，可以图
    　　　　　之，共此乐也！」今反为此乞人所谋，我故愁耳！

    王闻是语，譬若人噎，既不能咽，亦不得吐。不用恐悔，用之恐乱。念孛助我，已十二年
    ，常以忠正，忧国除患。远近赖之，此国之宝，不可治也。

    王曰：今治孛者，後必大乱，为万民故，且共忍之。

    夫人自掷床下，举声哭曰：不治孛者，我当自刺，自投楼下，不能见也。

    王复晓曰：汝亦知法，此非小事，起共议之。

    夫人还坐。

    王曰：道人不可刀杖加之，当以渐遣，稍减其餐。明日来者，勿复作礼，擎卷而已。与施
    　　　木床，於殿下坐。炊恶厮米，盛以瓦器。如是惭　，极自当去。

    王说此时，宾只不悦。

    夫人明旦，即以王教具敕内厨。

    孛来入宫，宾只於床下（口崖）　吠之。

    孛见狗吠，夫人擎卷，其所施设，即知有谋。自念：我欲无害於人，人反害我。如是，当
    避入深山耳！小怨成大，不可轻也！彼以阴谋，我宜慎之。凡人身羸行正为强，今我自有
    衣钵、水瓶、革屣、　盖，漉水之囊，斯足用矣！

    孛食已，摄物欲去。

    王惊起曰：是何疾也！顾谓夫人，乃使我失圣人之意。即前牵，问欲何之？

    孛答曰：为王治国十二年矣，未曾见宾只（口崖）　如今也。是必有谋，故欲去耳！

    王曰：实有。今见孛意，觉微甚明，愿自（来力）励，当诛恶人，不须去也。

    孛曰：王前意厚，而今已薄，及我无过，宜以时去。
    　　　夫盛有衰，合会有离，善恶无常，祸福自追。
    　　　结友不固，不可与亲，亲而不节，久必泄渎。
    如取泉水，掘深则浊。近贤成智，习愚益惑。数见生慢，疏则成怨。
    　　　善交接者，往来以时。亲而有敬，久而益厚。
    　　　不善友者，假求不副。巧言利辞，苟合无信。
    　　　接我以礼，当以敬报；待我以慢，当以远避。
    　　　有亲相爱，回相憎者，爱时可附，憎不可近。
    　　　敬以亲善，戒以远恶。善恶无别，非安之道。
    　　　人无过失，不可妄侵。恶人事已，不可纳前。
    　　　人欲疏己，不可强亲；恩爱已离，不可追思。
    　　　鸟宿枝折，知更求栖。去就有宜，何必守常。
    　朽枝不可攀，乱意不可犯；人欲相恶，相见不欢。
    　　　唱而不和，可知为薄；人欲相善，缓急相赴，言以忠告，可知为厚。
    　　　善者不亲，恶者不疏。先敬後慢，贤愚不别，不去何待？
    　　　夫人初拜，今但擎卷。若我不去，将见骂逐。
    　　　初施金座，今设木床；初盛宝器，今用瓦瓯；
    初饭粳（米良），今恶厮米。我不去者，且饭委地。
    　　　知识相遇，主人视之。一宿如金，再宿如银，三宿如铜。
    　　　证现如此，不去何待？

    王曰：国丰民宁，孛之力也，今弃去者，後将荒废。

    孛曰：天下有四自坏－树繁花果，还折其枝；
    　　　　　　　　　　虺蛇含毒，反贼其躯；
    　　　　　　　　　　辅相不贤，害及国家；
    　　　　　　　　　　人为不善，死入地狱。是为四自坏。

    　　　经曰：恶从心生，反以自贼。如铁生垢，消毁其形。

    王曰：国无良辅，实须恃孛，若欲相委，是必危殆。

    孛曰：凡人有四自危－保任他家；
    　　　　　　　　　　为人证佐；
    　　　　　　　　　　媒嫁人妻；
    　　　　　　　　　　听用邪言。是为四自危。

    　　　经曰：愚人作行，为身招患；快心放意，後至重殃。

    王曰：我师友孛，常在不轻，当原不及，莫相捐弃。

    孛曰：友有四品，不可不知－有友如花、有友如称、有友如山、有友如地。

    　　　何谓如花？
    　　　好时插头，萎时捐之。见富贵附，贫贱则弃。是花友也！

    　　　何谓如称？
    　　　物重头低，物轻则仰。有与则敬，无与则慢。是称友也！

    　　　何谓如山？
    　　　譬如金山，鸟兽集之，毛羽蒙光。贵能荣人，富乐同欢，是山友也！

    　　　何谓如地？
    　　　百谷财宝，一切仰之，施给仰护，恩厚不薄，是地友也！

    王曰：今我自知，志思浅薄，听用邪言，使孛去也。

    孛曰：明者有四不用－邪伪之友；
    　　　　　　　　　　佞谄之臣；
    　　　　　　　　　　妖嬖之妻；
    　　　　　　　　　　不孝之子。是谓四不用。

    　　　经曰：邪友坏人，佞臣乱朝，嬖妇破家，恶子危亲。

    王曰：相与爱厚，宜念旧好，不可孤弃也。

    孛曰：有十事知爱厚－远别不忘。
    　　　　　　　　　　相见喜欢。
    　　　　　　　　　　美味相呼。
    　　　　　　　　　　过言忍之。
    　　　　　　　　　　闻善加欢。
    　　　　　　　　　　见恶忠谏。
    　　　　　　　　　　难为能为。
    　　　　　　　　　　不相传私。
    　　　　　　　　　　急事为解。
    　　　　　　　　　　贫贱不弃。是为十爱厚。

    　　　　经云：化恶从善，切磋以法。忠正诲励，义合友道。

    王曰：四臣之恶，乃使孛恚，不复喜我。

    孛曰：有八事知不相喜－相见色变。
    　　　　　　　　　　　眄睐邪视。
    　　　　　　　　　　　与语不应。
    　　　　　　　　　　　说是言非。
    　　　　　　　　　　　闻衰快之。
    　　　　　　　　　　　闻盛不喜。
    　　　　　　　　　　　毁人之善。
    　　　　　　　　　　　成人之恶。是为八事。

    　　　　经云：卒斗杀人，尚有可原，怀毒阴谋，是意难亲。

    王曰：是我顽弊，不别明　，恶人所误，遂失圣意。

    孛曰：有十事知人为明－别贤愚。
    　　　　　　　　　　　识贵贱。
    　　　　　　　　　　　知贫富。
    　　　　　　　　　　　适难易。
    　　　　　　　　　　　明废立。
    　　　　　　　　　　　审所任。
    　　　　　　　　　　　入国知俗。
    　　　　　　　　　　　穷知所归。
    　　　　　　　　　　　博闻多识。
    　　　　　　　　　　　达於宿命。是为十事。

    　　　　经曰：缓急别友，战斗见勇；论议知明，谷贵识仁。

    王曰：自我得孛，中外恬安，今日相舍，永无所恃。

    孛曰：有八事可以恬安－得父财。
    　　　　　　　　　　　有善业。
    　　　　　　　　　　　所学成。
    　　　　　　　　　　　友贤善。
    　　　　　　　　　　　妇贞良。
    　　　　　　　　　　　子孝慈。
    　　　　　　　　　　　奴婢顺。
    　　　　　　　　　　　能远恶。是为八事。

    　　　经曰：生而有财，得友贤快；诸恶无犯，有福佑快。

    王曰：圣人之言，诚无不快。

    孛曰：有八事快－与贤从事。
    　　　　　　　　得谘圣人。
    　　　　　　　　性体仁和。
    　　　　　　　　事业日新。
    　　　　　　　　忿能自禁。
    　　　　　　　　虑能防患。
    　　　　　　　　道法相亲。
    　　　　　　　　友不相欺。是为八事。

    　　　经曰：有佛兴快，演经道快，众聚和快，和则常安。

    王曰：孛常易谏，今何难留？

    孛曰：有十不谏－悭贪。
    　　　　　　　　好色。
    　　　　　　　　朦笼。
    　　　　　　　　急暴。
    　　　　　　　　抵突。
    　　　　　　　　疲极。
    　　　　　　　　　恣。
    　　　　　　　　喜斗。
    　　　　　　　　专愚。
    　　　　　　　　小人。是为十。

    　　　经曰：法语专愚，如与聋谈；难化之人，不可谏晓。

    王曰：如我　恣，不能远色，孛得无为，不复与我语乎？

    孛曰：人不与语有十事－傲慢。
    　　　　　　　　　　　鲁钝。
    　　　　　　　　　　　忧怖。
    　　　　　　　　　　　喜豫。
    　　　　　　　　　　　羞惭。
    　　　　　　　　　　　吃　。
    仇恨。
    冻饿。
    事务。
    禅思。

    经曰:能行说之可,不能勿空语；虚伪无诚信，明哲所不顾。

    王曰：恶妇美恣，巧於辞令，如有外（女失），卒何用知？

    孛曰：有十事可卒知－头乱髻倾。
    　　　　　　　　　　色变流汗。
    　　　　　　　　　　高声言笑。
    　　　　　　　　　　视瞻不端。
    　　　　　　　　　　受彼宝饰。
    　　　　　　　　　　窥看垣墙。
    　　　　　　　　　　坐不安所。
    　　　　　　　　　　数至邻里。
    　　　　　　　　　　好出野游。
    　　　　　　　　　　喜通　女。是为十事。

    　　　经曰：妇女难信，利口惑人；是以高士，远而不亲。

    王曰：人情所近，亲信妇人，不知其恶。

    孛曰：人有十事不可亲信－主君所厚。
    　　　　　　　　　　　　妇人所亲。
    　　　　　　　　　　　　怙身强健。
    　　　　　　　　　　　　恃有财产。
    　　　　　　　　　　　　大水渍处。
    　　　　　　　　　　　　故屋危墙。
    　　　　　　　　　　　　蛟龙所居。
    　　　　　　　　　　　　辜较县官。
    　　　　　　　　　　　　宿恶之人。
    　　　　　　　　　　　　毒害之虫。是为十。

    　　　经曰：谓酒不醉，谓醉不乱，君厚妇爱，皆难保信。

    王曰：如孛所语，爱习生恶，是可嫉也。

    孛曰：可嫉有五－　口伤人。
    　　　　　　　　谗贼喜斗。
    　　　　　　　　谯　不媚。
    　　　　　　　　嫉妒咒诅。
    　　　　　　　　两舌面欺。是为五。

    　　　经曰：施劳於人，而欲蒙佑，殃及其躯，自遘广怨。

    王曰：何所施行，人所爱敬？

    孛曰：爱敬有五－柔和能忍。
    　　　　　　　　谨而有信。
    　　　　　　　　敏而少口。
    　　　　　　　　言行相副。
    　　　　　　　　交久益厚。是为五。

    　　　经曰：知爱身者，慎护所守；志尚高远，学正不昧。

    王曰：何者为人所慢？

    孛曰：见慢有五－须长而慢。
    　　　　　　　　衣服不净。
    　　　　　　　　空无志思。
    　　　　　　　　　态无礼。
    　　　　　　　　调戏不节。是为五。

    　　　经曰：摄意从正，如马调御；无　慢习，天人所敬。

    王曰：愿孛留意，共还精舍！

    孛曰：有十事不延於堂－恶师。
    　　　　　　　　　　　邪友。
    　　　　　　　　　　　蔑圣。
    　　　　　　　　　　　反论。
    　　　　　　　　　　　　（女失）。
    　　　　　　　　　　　嗜酒。
    　　　　　　　　　　　急弊长者。
    　　　　　　　　　　　无反复子。
    　　　　　　　　　　　妇女不节。
    　　　　　　　　　　　婢妾庄饰。

    　　　经曰：远避恶人，　荒勿友；从事贤者，以成明德。

    王曰：孛在我乐，四方无事，今日去者，国中必嗟。

    孛曰：有八事可以安乐－顺事师长。
    　　　　　　　　　　　率民以孝。
    　　　　　　　　　　　谦虚上下。
    　　　　　　　　　　　仁和其性。
    　　　　　　　　　　　救危赴急。
    　　　　　　　　　　　恕己爱人。
    　　　　　　　　　　　薄赋节用。
    　　　　　　　　　　　赦恨念旧。是为八事。

    　　　经曰：修诸德本，虑而後行；唯济人命，终身安乐。

    王曰：吾常念孛，岂有忘时！

    孛曰：智者有十二念－鸡鸣念悔过作福。
    　　　　　　　　　　早起念拜亲礼尊。
    　　　　　　　　　　临事念当备豫。
    　　　　　　　　　　所止念避危害。
    　　　　　　　　　　言语念当至诚。
    　　　　　　　　　　见过念以忠告。
    　　　　　　　　　　贫者念哀给护。
    　　　　　　　　　　有财念行布施。
    　　　　　　　　　　饮食念以时节。
    　　　　　　　　　　分物念以平均。
    　　　　　　　　　　御众念用恩赐。
    　　　　　　　　　　军具念时缮治。是为十二。

    　　　经曰：修治所务，虑其备豫。事业日新，终不失时。

    王曰：安得大贤，使留孛乎？

    孛曰：大贤有十行－学问高远。
    　　　　　　　　　不犯经戒。
    　　　　　　　　　敬佛三宝。
    　　　　　　　　　受善不忘。
    　　　　　　　　　制欲、怒、痴。
    　　　　　　　　　习四等心。
    　　　　　　　　　好行恩德。
    　　　　　　　　　不扰众生。
    　　　　　　　　　能化不义。
    　　　　　　　　　善恶不乱。是为十行。

    　　　经曰：明人难值，而不比有；其所生处，族亲蒙庆。

    王曰：我过重矣！畜养恶人，使孛恚去。

    孛曰：大恶有十五－好杀。
    　　　　　　　　　劫盗。
    　　　　　　　　　　（女失）。
    　　　　　　　　　诈欺。
    　　　　　　　　　谄谀。
    　　　　　　　　　虚饰。
    　　　　　　　　　佞谗。
    　　　　　　　　　诬善。
    　　　　　　　　　贪浊。
    　　　　　　　　　放恣。
    　　　　　　　　　酗（酉永）。
    　　　　　　　　　妒贤。
    　　　　　　　　　毁道。
    　　　　　　　　　害圣。
    　　　　　　　　　不计殃罪。是为十五。

    　　　经曰：奸虐饕餮，怨谮良人，行己不正，死堕恶道。

    王曰：晓孛不止，使我惭愧。

    孛曰：人有十事可惭－君不晓政。
    　　　　　　　　　　臣子无礼。
    　　　　　　　　　　受恩不报。
    　　　　　　　　　　过不能改。
    　　　　　　　　　　两夫一妻。
    　　　　　　　　　　未嫁怀妊。
    　　　　　　　　　　习不成就。
    　　　　　　　　　　人有兵仗不能战斗。
    　　　　　　　　　　悭人观布施。
    　　　　　　　　　　奴婢不能使。是为十。

    　　　经曰：世傥有人，能知惭　，是易诱进，如策良马。

    王曰：吾使今日，知有道者，为难屈也。

    孛曰：有十二难－任使专愚难。
    　　　　　　　　怯弱御勇难。
    　　　　　　　　仇恨共会难。
    　　　　　　　　寡闻论议难。
    　　　　　　　　贫穷负债难。
    　　　　　　　　军无师将难。
    　　　　　　　　事君终身难。
    　　　　　　　　学道不信难。
    　　　　　　　　恶望生天难。
    　　　　　　　　生值佛世难。
    　　　　　　　　得闻佛法难。
    　　　　　　　　受行成就难。是为十二。

    　　　经曰：人命难得，值佛时难；法难得闻，闻能行难。

    王曰：今与孛谈，益我有智。

    孛曰：略说其要，人所当知！有四十五事－修其室宅。
    　　　　　　　　　　　　　　　　　　　和其家内。
    　　　　　　　　　　　　　　　　　　　亲於九族。
    　　　　　　　　　　　　　　　　　　　信於朋友。
    　　　　　　　　　　　　　　　　　　　学从明师。
    　　　　　　　　　　　　　　　　　　　事必成好。
    　　　　　　　　　　　　　　　　　　　才高智远。
    　　　　　　　　　　　　　　　　　　　宜守以善。
    　　　　　　　　　　　　　　　　　　　富当行恩。
    　　　　　　　　　　　　　　　　　　　治产宜慎。
    　　　　　　　　　　　　　　　　　　　有财当广方业。
    　　　　　　　　　　　　　　　　　　　子幼勿付财。
    　　　　　　　　　　　　　　　　　　　相善与交。
    　　　　　　　　　　　　　　　　　　　苟合莫信。
    　　　　　　　　　　　　　　　　　　　财在县官，当早忧出。
    　　　　　　　　　　　　　　　　　　　买卖交易，以诚勿欺。
    　　　　　　　　　　　　　　　　　　　凡所投止，必先行视。
    　　　　　　　　　　　　　　　　　　　所住当知贵贱。
    　　　　　　　　　　　　　　　　　　　入国当亲善人。
    　　　　　　　　　　　　　　　　　　　客宜依豪，无与强争。
    　　　　　　　　　　　　　　　　　　　故富可求复。
    　　　　　　　　　　　　　　　　　　　素贫勿大望。
    　　　　　　　　　　　　　　　　　　　宝物莫示人。
    　　　　　　　　　　　　　　　　　　　匿事莫语妇。
    　　　　　　　　　　　　　　　　　　　为君当敬贤。
    　　　　　　　　　　　　　　　　　　　厚勇取忠信。
    　　　　　　　　　　　　　　　　　　　清者可治国。
    　　　　　　　　　　　　　　　　　　　趣事能立功。
    　　　　　　　　　　　　　　　　　　　教化之纪，孝顺为本。
    　　　　　　　　　　　　　　　　　　　师徒之义，贵和以敬。
    　　　　　　　　　　　　　　　　　　　欲多弟子，当务义诲。
    　　　　　　　　　　　　　　　　　　　为医当有效验，术浅不宜施用。
    　　　　　　　　　　　　　　　　　　　病瘦随医教。
    　　　　　　　　　　　　　　　　　　　饮食取节便身。
    　　　　　　　　　　　　　　　　　　　知识美食当共。
    　　　　　　　　　　　　　　　　　　　博戏莫财命抵。
    　　　　　　　　　　　　　　　　　　　所施假贷，当手自付。
    　　　　　　　　　　　　　　　　　　　证佐从正，勿枉无过。
    　　　　　　　　　　　　　　　　　　　谏怒以顺。
    　　　　　　　　　　　　　　　　　　　避恶以忍。
    　　　　　　　　　　　　　　　　　　　人无贵贱，性和为好。
    　　　　　　　　　　　　　　　　　　　道以守戒，清净为上。
    　　　　　　　　　　　　　　　　　　　天下大道，无过泥洹。
    　　　　　　　　　　　　　　　　　　　泥洹道者，无生老病死饥寒热，不畏水火、怨
    　　　　　　　　　　　　　　　　　　　　家、盗贼。
    　　　　　　　　　　　　　　　　　　　亦无恩爱、贪欲、众恶、忧患悉灭，
    　　　　　　　　　　　　　　　　　　　　故曰：灭度。

    　　　王当自爱，我今欲退！

    王曰：孛欲去者，宁复有异诫乎？

    孛曰：譬如大水所荡突处，虽百岁後，不当於中立城郭也，其水必复顺故而来。

    　　　宿恶之人，虽欲行善，故不当信。本心未灭，或复为非，不可不戒。

    　　　人所欲为，譬如穿池，凿之不止，必得泉水。

    　　　事皆有渐，智者见微，能济其命。如人健泅截流度也。

    王曰：前後所说，我皆贯心。举国士女，靡不欢喜。旧恶低伏，无敢言者。
    　　　愿闻其言－傥遭异人，何知其明？

    孛曰：明者问对，种种别异，言无不善。师法本正，以此知之。

    　　　明人之性，仁柔谨悫，温雅智博，众善所仰，无有疑也。

    　　　观其言行，心口相应，省其坐起，动静不妄。

    　　　察其出处，被服施为，可足知之。

    　　　与明智谈，宜得其意。得其意难，如把刃持毒，不可不慎也！

    王曰：欲事明者，不失其意，为之奈何？

    孛曰：敬而勿轻，闻受必行。

    　　　明者识真，体道无为。知往来古今，一归空无。

    　　　人如物化，少壮有老，强健则衰，生则必死，富贵无常。

    是故安当念危，盛存无常。

    　　　善者加爱，不善黜远，虽有仇恨，不为施恶。

    　　　柔而难犯，弱而难胜。明人如是，不可慢也。

    王曰：尽心爱敬，以事明智，宁有福乎？

    孛曰：智者法圣，以行其仁，乐开愚蒙，成人之智。

    　　　治国，则以惠施为善；修道，则以导人为正。

    　　　国家急难，则能分解。进退知时，无所怨尤。

    　　　恩德广大，不望其报。事之得福，终身无患。

    　　　王其勿疑！治政之法，不可失道；劝民学善，益国最厚。

    王曰：谁能留孛，我心愁惨，忽忽如狂。

    　　　垂泣向孛，忏悔解过。

    孛曰：如人不能泅，不当入深水。欲报仇者，不当豫娆。

    　　　亲厚中诤，後更相谢；虽知和解善，不如本无诤也。

    　　　善不能赏，反听谗言。

    　　　我如飞鸟，止无常处。道贵清虚，不宜人间。

    　　　如野火行，傍树为　；激水破船，毒虫害人。与智从事，不当扰也！

    　　　草木殊性，鸟兽类分，，白鹤自白，鸬鹚自黑。

    　　　我与彼异，无欲於世，如田家翁，生习山薮，与之好衣，为之无益。

    　　　天下有树，其名反戾，主自种之，不得食实；他人窃取，果则为出。今王如是。

    　　　善安国者，而见驱遂；佞伪败政，反留食禄。

    　　　宾客久留，主人厌之，我宜退矣！

    王曰：人命至重，愿垂忆念，今欲自力，事孛胜前。

    孛曰：王虽言之，犹不得施。夫人意恶，我不宜留。

    　　　天下家家，皆有炊食，沙门所以持钵乞者，自乐除贪，全戒无为，远罪咎也。

    王曰：今孛既去，莫便断绝，愿时一来，使我不恨！

    孛曰：如俱健者，犹复相见。且欲入山，以修其志。

    　　　夫近而相念恶，不如远而相念善。智者，以譬喻自解。

    　　　请说一事－譬如有人，以蜜涂刀，狗得舐之，以伤其舌。坐贪小甜，不知疮痛。

    　　　四臣如是，但美其口，心如利刀，王其戒之！

    　　　自今以後，若有惊恐，常念孛者，众畏必除。

    孛复言曰：（至鸟）枭乐冢，群鼠粪居，百鸟栖树，鹤处污池。物各有性，志欲不同。

    　　　　　我好无为，如王乐国。器虽　弊，不可便弃，各有所贮。

    　　　　　愚贱不肖，亦不可弃，各有所用。

    　　　　　王当识此，我犹知人言意所趣。如鸟集树，先从下枝，间关趣上。

    　　　　　见宾祗吠，以知中外有谋，意欲厌故，更受新也。

    孛曰：请退。

    即起出城，王与夫人，啼泣送之，人民大小，莫不号怨。

    王行，且问孛：谁可信者？

    孛曰：我姊子贤善，可与谘议，时时共出巡行国中，观民谣俗，可知消息。

    王曰：受教。

    即与傍臣人民，为孛作礼，於是别去。

    孛去之後，四臣纵横於外，以佞辩为政；夫人於内，以妖蛊事王。

    王意迷惑，不复忧国，奢　好乐，昼夜耽荒。

    众官群寮，发调受取，无有道理。

    征卒市买，不复雇直。

    强者陵弱，转相抄夺，至相杀伤，不畏法禁。

    良民之子，掠为奴婢。六亲相失，迸窜苟活。灾异相属，王不能知。

    风雨不时，所种不收，国虚民穷，饥饿满道。歌谣怨声，感动鬼神。

    人民愁怖，亡去略尽，号泣而行，莫不思孛。

    孛如　鹰，临众鸟上，压伏奸人，慈育民物，如天帝释。

    孛姊子道人，远适他郡，见国荒乱，聚落毁坏，人民单索。
    还为王说：大臣不正，放纵劫盗，掠杀无辜，残虐无道。人怨神怒，天屡降灾。
    　　　　　远近皆知，而王不觉。今不早图，且无复民。

    王乃惊曰：果如孛戒，我所任者，如狼在羊中，知民当散，如奔车逸马。
    　　　　　道人既告，何以教之？

    道人曰：孛去国乱，皆由奸臣，王宜更计，国尚可复！愿一巡行　目见耳闻，当知其实！

    王即与道人私出，按行国界。

    见数十童女，年皆五六十，衣服弊坏，呼嗟而行。

    道人问曰：诸女年大，何以不嫁？

    答曰：当使王家穷困如我，快也！

    道人曰：汝言非也！王者位尊，何能忧汝？

    女曰：不然。王治不正，使国饥荒，夜则困於盗贼，昼则穷於胥吏。衣食不供，谁当嫁娶
    　　　我也？

    王复前行，见诸老母，衣不盖形，身羸目瞑，啼哭而行。

    道人问曰：皆有何忧？

    答曰：当使国王穷盲如我，快也！

    道人曰：是言非也！老目自瞑，王有何过？

    诸母曰：我夜为盗贼所劫，昼为吏所夺，穷行采新，触犯毒螫，使我如此，非王恶耶？

    王复前行，见一女子，跪构牛乳，为牛所踏，(足辟）地骂曰：当踏王妇如
    　　　　　　　　　　　　　　　　　　　　　　　　　　　　　　　我，快也！

    道人问曰：牛自踏汝，王家何过？

    答曰：王治不正，使国荒乱，盗贼不禁，令我善牛见夺，为弊牛所踏，非王恶耶？

    道人言：汝自无德，不能构牛。

    女曰：不然，若王家善，孛自当留，国不乱也。

    王复前行，见乌啄虾蟆。虾蟆骂曰：当使恶王见啄如我，快也！

    道人曰：汝自为乌所啄，王当护汝耶？

    答曰：不望护也。王无恩泽，政治不平，祭祀废绝。天旱水竭，故使我身，乌见啄耳！

    虾蟆唤曰：知为政者，弃一恶人，以成一家，弃一恶家，以成一乡。不知政者，民物失所
    　　　　　，天下怨讼。

    道人曰：百姓无罪，呼嗟感天，神使虾蟆，降语如此，王自具见。

    　　　　宜退恶人，改修往来，与民更始。

    　　　　如种善地，雨泽以时，何忧不熟？

    王曰：当今任谁？

    道人言：宜急请孛。孛仁圣知时，返国必安。

    王还，即遣使者入山请孛，言：若孛不还者，当向叩头。道：我自知怨负万民，

    　　　　　　　　　　　　　　忧不能食，须待孛到。孛素慈仁，忧念十方，知

    　　　　　　　　　　　　　　我国荒，想必来也！

    使者受命，往到孛所，稽首白言：大王殷勤，致敬无量。自知罪过深重，违失圣意，

    　　　　　　　　　　　　　　　使国荒乱，百姓穷困。涕泣思孛，不能饮食。愿垂

    　　　　　　　　　　　　　　　愍念，一来相见。

    孛哀人民故，随使者还。道见死猕猴，故剥取其皮，欲以生语。

    国人闻孛来，皆出界迎。

    孛到城外，止故精舍。

    王出相见，作礼问讯毕，一面坐。叉手谢孛言：空顽不及，虐负万民，请自悔励，

    　　　　　　　　　　　　　　　　　　　　　幸遂原之。

    四臣过，耳语。

    孛曰：卿等无过，何不公谈？

    四臣恚曰：凡为沙门，欲望天福，人皆称善，不当杀猕猴，取其皮也！

    孛曰：卿等自迷惑，不别真伪耳！

    　　　是非好恶，天悉知之，苦乐有本，不可强力，

    　　　为恶罪追，虽久不解，作善福随，终不败亡。祸福在己，愚谓之远。

    　　　以我剥皮而杀猕猴，虽此似是，卿曹默默为奸，不止相杀事耶？

    　　　言命在天，谓善无益，为恶无殃，祸福之报，自然如响，响应随声，非从天堕，

    　　　卿等作恶，岂不自识？

    　　　虽欲诬之，自然不听，此非谤我，为自中耳！

    　　　卿一人言，人死神灭，不复生者，是圣语耶？从意出乎？

    　　　自欲为恶，反言作善无福，为恶无殃。

    　　　夫天之明象，日月星辰，列现於上，谁为之者？

    四臣默然。

    孛复曰：天地之间，一由罪福，人作善恶，如影随形。死者弃身，其形不亡。

    　　　　譬如种谷，种败於下，根生茎叶，实出於上。

    　　　　作形不断。譬如灯烛，展转然之，故柱虽消，火续不灭。

    　　　　行有罪福。如人夜书，火灭字存。魂随神行，转生不断。

    　　　　卿曹意志，自以为高，如人杀亲，可无罪乎？

    四臣答言：夫荫其枝者，不摘其叶。何况杀亲而无罪？

    孛曰：然卿难我似是。吾取死皮，汝尚诬之。卿曹所为，法当云何？

    　　　卿一人言：人死神灭，不复再生。

    　　　　一人言：苦乐在天。

    　　　　一人言：作善无福，为恶无殃。

    　　　　一人自恃，知占星宿。

    　　　外阳为善，内阴为奸。譬如伪金，其中纯铜。貌饰美辞，心行谗贼。

    　　　如狼在羊中，主不能觉。天下恶人，亦称为道。

    　　　被发卧地，道说经戒，专行谄欺，贪利欲得，愚人信伏。

    　　　如雨掩尘，群妖相厌；如水流溢，不时入海，多所伤败。

    　　　惟有圣人，能济天下，化恶授善，莫不蒙佑。

    　　　若善无福，恶无殃者，古圣何故造制经典，授王利剑？

    　　　夫行有报，其法自然，善者受福，恶者受殃。

    　　　天之所疾，祸无久迟；阴德虽隐；後无不彰。

    　　　故国立王，王政法天，任贤使能，赏善伐奸，各随其行，如响应声。

    　　　人死神去，随行往生。如车轮转，不得离地。

    　　　信哉！罪福不可诬也！人行至诚，鬼神助之。

    　　　恶虽不觉，终必受殃，故当戒慎，远恶知惭。

    　　　若皆为善，廪气当同。

    　　　不善者多或有不平，或寿不寿，多病少病，丑陋　正，贫富贵贱，贤愚不均。

    　　　　　　　　至有盲聋　哑，跛蹇癃残。百病皆由宿命行恶所致。

    　　　其受百福，人所乐者，则是故世善行使然，积德中正，故有日月星辰，有天有人，

    　　　帝王豪贵，是明证也！何可无言，应熟思之，勿谓不然！

    孛说是时，王与臣民，无不解悦。

    孛复曰：古昔有王，名为狗猎，池中生甜鱼，甘而少骨。

    　　　　王使一人监护，令日献八鱼，其监亦日窃食八鱼。

    　　　　王觉鱼减，更立八监，使共守护。八监又各日窃八鱼。守之者多，鱼为之尽。

    　　　　今王如是，所任不少，为乱益甚。

    　　　　譬如人摘生果，既亡其种，为之无味。

    　　　　王欲为治，不用贤人，既失其民，後又无福，治国不正　则使天下有诤夺之心。

    　　　　如人治产，不勤用心，则财日耗。

    　　　　国有武勇习战阵者，不足其意，则弱其国。

    　　　　为王不敬道德，不事高明，生则贤者不归，死则神不生天。

    　　　　掠杀无辜，使天下怨讼，则天降灾，身失令名。

    　　　　治国以法，为政得忠，敬长爱少，孝顺奉善，现世安吉，死得生天。

    　　　　譬如牛行，其导直正，余牛皆从。

    　　　　贵贱有导，率下以正，远近伏化，则致太平。

    　　　　为君当明，探古达今，动静知时，刚柔得理，惠下利民，布施平均，

    　　　　如是则世世豪贵，後可得泥洹之道。

    众坐皆喜，称善无量。

    王即避座，稽首白言：今孛所语，譬如疾风，吹却云雨，幸本慈念，垂化如前。

    孛即起行，随王入宫，四臣愚痴，於是见废。

    孛复治国，恩润滂流，风雨时节，五谷丰熟，

    人民欢喜，四方云集，上下和乐，遂致太平！

    佛言：时孛者，今我身也是。

    　　　姊子道人，则阿难是。

    　　　时王蓝达，今卑先匿是。

    　　　时夫人，则好首是。

    　　　时犬宾只者，车匿是。

    　　　时四大臣，则今四道人杀好首者是。

    　　　时语虾蟆者，今得罗汉沤陀耶是。

    　　　我为菩萨，世世行善，勤苦积德，无央数劫，为万民故，今自致得佛，所愿皆得。

    　　　诸值我时，闻经法者，宜各精进，为善勿懈。

    佛说是已，有三亿人得践道迹，皆受五戒，欢喜奉行！


