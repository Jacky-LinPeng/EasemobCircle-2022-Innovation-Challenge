
无 垢 优 婆 夷 问 经

後 魏 中 印 度

三藏瞿昙般若流支译

    如是我闻。
    一时婆伽婆住舍婆提城寂静宫殿重阁讲堂。
    尔时无垢优婆夷、贤优婆夷等，诸优婆夷，往诣佛所，到佛所已，头面礼
    　足，礼佛足已，退坐一面。
    尔时世尊即告无垢优婆夷言：「汝优婆夷！不放逸行懈怠心不？」
    优婆夷言：「我不懈怠，不放逸行。」
    佛告无垢优婆夷言：「汝当云何不懈怠耶？又汝云何不放逸行？」
    无垢优婆夷白佛言：「世尊！我常早起扫佛塔地，扫已涂治四厢四处，清
    　　　　　　　　　　净涂已，散华烧香，如是供养，然後入房，既入房
    　 已，次复入禅，修四梵行，不离三归，受持五戒，
    常恒如是，我不懈怠，不放逸行。」
    无垢优婆夷作是语已，
    　复白佛言：「世尊！我今未知扫佛塔地，所有善根得何福报？四厢涂治
    　　　　　　　，所有善根得何福报？散华烧香，供养佛塔，所有善根得
    　　　　　　　何福报？禅四梵行，三归五戒，所有善根得何福报？唯愿
    世尊为我解说。」
    佛告无垢优婆夷言：「扫佛塔地，得五福报，何等为五？
    　一者自心清净，他人见已生清净心。
    　二者为他人所爱。
    　三者天心欢喜。
    　四者集端正业。
    　五者命终生於善道天中。
    无垢当知：扫佛塔地，福报如是。
    无垢当知：若人信佛，作圆轮形，涂佛塔地，散花烧香
    　　　　，如是供养，我说彼人身坏命终，生弗婆提，
    　　　　　富乐自在，於彼寿终，生化乐天。
    无垢当知：若人信佛，作半月形，涂佛塔地，散花烧香
    　　　　，如是供养，我说彼人身坏命终，生瞿陀尼，
    　　　　　富乐自在，於彼寿终，生兜率天。
    无垢当知：若人信佛，於佛塔边，四方涂地，散花烧香
    　　　　，如是供养，我说彼人身坏命终，生郁单曰，
    　　　　　富乐自在，於彼寿终，生炎摩天。
    无垢当知：若人信佛，作人面形，涂佛塔地，散花烧香
    　　　　，如是供养，我说彼人身坏命终，生阎浮提，
    　　　　　富乐自在，寿终生於三十三天。
    无垢当知：此涂塔地，散花烧香，所有善根，果报如是。
    无垢当知：若人入禅修四梵行，归佛法僧，受持五戒，
    　　　　　我说彼人无量无数，善根福报，无穷无尽，
    　　　　　後得涅盘。
    无垢当知：若人归依声闻缘觉，修集戒聚，不能如是无
    　　　　　尽涅盘。何以故？受持五戒，禅四梵行，所
    　　　　　得果报，唯除涅盘，更无处受，以福多故。」
    世尊尔时如是说已，无垢优婆夷心生疑念，默而无言。尔时世尊知心念已，即
    　从面门，出广长舌，遍覆自面二耳二眼并二鼻已，遍覆虚空，覆虚空已，还
    摄入口，摄入口已，
    复语无垢优婆夷言：「汝颇曾见妄语之人、两舌恶口绮语之人，有如是色舌
    　　　　　　　　　　相以不？」
    尔时无垢优婆夷既闻是语，从坐而起，合掌
    向佛白言：「世尊！未曾见也。有实语者，未有此舌，况妄语人。唯除如来
    应正遍知，无始已来，常实语故，得如是舌。」
    尔时无垢优婆夷知佛实语，离疑心喜，以偈赞曰：
    我於千亿劫　不曾忆念见　如是胜法宝　不忆曾供养
    我今日得见　如是世间灯　既如是见已　得闻第一法
    尔时世尊偈答无垢优婆夷曰：
    汝闻已成圣　此真胜法宝　清净寂静法　得入涅盘城
    世尊说已，无垢优婆夷心大欢喜，比丘比丘尼、优婆塞优婆夷、一切众会、天
    　人阿修罗、乾闼婆等，闻佛说已，赞言善哉！
    此经人天因　亦是涅盘道　行者向人天　亦趣涅盘门
    译此经功德 普施诸众生　愿速修因道　得人天涅盘

    　回向文
    愿以此功德　庄严佛净土　上报四重恩　下济三涂苦
    普愿尽法界　沈溺诸有情　悉发菩提心　尽此一报身
    同生极乐国


