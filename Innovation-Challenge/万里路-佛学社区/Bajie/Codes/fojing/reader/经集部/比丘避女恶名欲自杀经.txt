
比丘避女恶名欲自杀经

西晋沙门法炬译

    如是我闻：

    一时佛住舍卫国只树给孤独园，时有异比丘，在拘萨罗人间，住一林中。
    时彼比丘与长者妇女嬉戏，起恶名声。时彼比丘，作是念：「我今不应
    共他妇女起恶名声，我今欲於此林中自杀。」时彼林中，止住天神，作
    是念：「恶不善不类，此比丘不坏无过，而於林中，欲自杀身，我今当
    往方便开悟。」时彼天神，化作长者女身，语比丘言：「於诸巷路四衢
    道中，世间诸人，为我及汝，起恶名声言：『我与汝共相习近，作不正
    事。』已有恶名，今可还俗，共相娱乐。」比丘答言：「以彼里巷四衢
    道中，为我与汝，起恶名声，共相习近，为不正事，我今且自杀身。」
    时彼天神还复天身，而说偈言：
    虽闻多恶名　苦行者忍之 不应苦自害　亦不应起恼
    闻声恐怖者　是则林中兽　是轻躁众生　不成出家法
    仁者当堪耐　下中上恶声　执心坚住者　是则出家法
    不由他人语　令汝成劫贼　亦不由他人　令汝得罗汉
    如法自知已　诸天亦复知

    尔时比丘，为彼天神所开悟已，专精思惟，断除烦恼，得阿罗汉。

    　回向文
    愿以此功德　庄严佛净土　上报四重恩　下济三涂苦
    普愿尽法界　沈溺诸有情　悉发菩提心　尽此一报身
    同生极乐国

