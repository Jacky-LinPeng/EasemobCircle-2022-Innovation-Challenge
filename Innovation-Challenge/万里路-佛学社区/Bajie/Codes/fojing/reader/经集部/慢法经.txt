
佛 说 慢 法 经

西晋沙门法炬 译

    佛告阿难：「有人事佛以後便富贵；有人事佛以後衰丧不利者。」

    阿难问佛：「云何俱事佛，衰利不同，何故得尔？」

    佛语阿难：「有人事佛，当求明师，得了了者，从受戒法，为除诸想，
    　与经相应，精进奉行，不失其教受者、不犯如毛发者，是人不犯道禁
    　，常为诸天善神侍卫拥护，所向谐偶，财利百倍，众人所敬，後当得
    　佛，何况富利。如是人辈，事佛为真佛弟子；又复有人事佛，不值明
    　师，亦无经像，又复不礼敬、不知不解，强教人受法戒，无有至信，
    　受戒之後，故复犯众戒，心意蒙冥，犹豫不肯读经，行道作福，乍信
    乍不信，复不能念斋日，烧香燃灯作礼，故复瞠恚　呼骂詈，出入咒咀
    ，口初不合，心怀憎嫉，使人杀生，眼见经像，无有敬礼之心。若其
    有经，趣挂著壁，或掷床席之上，或著衣被弊箧器中，或以妻子小儿
    不净手弄之，烟熏屋漏，不复瞻视，亦不烧香然灯向之作礼，与外经
    书无异，善神离之，恶鬼得其便，随逐不置，罔衰病之，适得疾病也
    ，恐怖犹豫，自念言：『我初事佛，云何故复疾病也？』不能自信，
    呼使至医师，医师卜问　解除镇厌无益，遂使祷赛邪神，众过遂增，
    妖魅恶鬼，屯守其门，遂使丧衰死亡，不离门户，财产衰耗，家室病
    疾，更相注续，不离床席，命终罪辜，牵堕泥犁中，当被考治谪罚，
    无有岁数。是人但坐不能专一，志意犹豫，无所专据，不信佛法，故
    得其罪殃，衰耗如是。世间人不知佛法者，谓呼事佛令得殃衰，不知
    其人行自不正，违犯佛经戒，心专行恶，众态具足，身自招之，无有
    与者。」

    阿难闻之，便头面著地，为佛作礼，欢喜奉行。

    　回向文
    愿以此功德　庄严佛净土　上报四重恩　下济三涂苦
    普愿尽法界　沈溺诸有情　悉发菩提心　尽此一报身
    同生极乐国

